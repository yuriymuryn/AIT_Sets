Po cztery córeczki państwa Łabenckich w każdej chwili może przyjść kurator i zabrać je do pogotowia opiekuńczego. Tak postanowił sąd. – Za nic w świecie ich nie oddamy – zapowiadają rodzice, których wspierają rodzina i sąsiedzi.

– Jak można je odebrać, przecież nie chodzą głodne i mają gdzie spać. Wszyscy je kochamy – mówi 30-letnia Anna Łabencka z Dobromierzyc w pow. hrubieszowskim, która z mężem wychowuje cztery córki w wieku od roku i 8 miesięcy do 11 lat. 

Ale zdaniem sądu, rodzice zaniedbują pociechy.

– Od sierpnia 2008 r. mają ograniczoną władzę rodzicielską. Kurator stwierdził poważne nieprawidłowości – wskazuje Robert Kowalczuk, wiceprezes Sądu Rejonowego w Hrubieszowie.
