Hart van Nederland is een Nederlands nieuws- en actualiteitenprogramma van SBS 6 en bestaat uit een vroege en een late editie. In de uitzendingen staat landelijk en regionaal nieuws centraal.
De eerste uitzending was op 29 augustus 1995, één dag na de start van SBS 6. Het programma is een initiatief van de voormalige SBS 6-directeuren Fons van Westerloo en Bart in 't Hout. Het programma onderscheidt zich van andere nieuwsprogramma's door het verslaan van regionaal en lokaal nieuws op de landelijke televisie en door het bevragen van de 'gewone' burger om zijn of haar mening.
Marck Feller en Jean Mentens van het productiebedrijf Cameo Media hadden al acht jaar voor de start het idee bedacht om een nieuwsprogramma met een regionaal karakter te gaan produceren, maar de 'traditionele televisie' zag hier geen heil in. Het programma is bij SBS 6 eigenlijk uit nood ontstaan, omdat er simpelweg geen budget was om een programma naar het model van RTL Nieuws of het NOS Journaal te maken. Cameo Media heeft het programma tot aan 2001 geproduceerd, waarna het bedrijf volledig werd ingelijfd bij de SBS Group.
Het programma werd de eerste maanden iedere werkdag rond de klok van 22.00 uur uitgezonden. Vanaf 2 januari 1996 verhuisde het bulletin naar 22.30 uur. Per september 1996 werd het programma op werkdagen uitgebreid met een vroege editie om 19.50 uur en met een late editie op zondag. Albert Verlinde werd aangetrokken voor de presentatie van een shownieuwsblok. Iedere editie werd vanaf nu afgesloten met het weerbericht van de nieuwe weerman Piet Paulusma.
In februari 1997 verhuisde de vroege editie naar 20.00 uur en op 5 mei 1997 naar 19.00 uur. In augustus 1997 maakte de vroege editie plaats voor Actienieuws. Op 4 september 1999 werd de late editie op zaterdag toegevoegd.
In 2001 stapte Albert Verlinde over naar RTL Boulevard. De presentatrices namen nu zelf het shownieuwsblok voor hun rekening. In 2003 werd Shownieuws een apart programma dat na Hart van Nederland werd uitgezonden.
Nadat verschillende nieuwsprogramma's in de vooravond van SBS 6 de revue zijn gepasseerd, werd besloten om de vroege editie van Hart van Nederland per 14 augustus 2006 nieuw leven in te blazen. Programma's als "(SBS) Het Nieuws" (1999-2002), Stem van Nederland (2002-2003) en Actienieuws (2004-2006) verdwenen vanwege tegenvallende kijkcijfers en/of te hoge productiekosten. Men hoopte, dat het sterke merk dat Hart van Nederland door de jaren heen was geworden, ook meer kijkers naar de vooravond zou trekken. De vroege editie wordt uitgezonden om 19.00 uur (vanaf 16 maart 2015 om 18.00 uur) en werd aanvankelijk gepresenteerd door Gallyon van Vessem, Evelien de Bruijn en Marlayne Sahupala. Later verviel deze opzet en waren alle presentatrices in beide edities te zien.
Vanaf 24 februari 1997 startte Hart van Nederland met zogenaamde "regiovensters" in Midden-Nederland onder de naam 'Hart van de Regio'. Later werden de regiovensters uitgebreid met een editie Noord-Nederland en Amsterdam. In de regiovensters was in de laatste 12 minuten van de uitzending een speciaal op de regio georiënteerd nieuwsblok via de kabel te zien. In de rest van Nederland en op de satelliet was het Shownieuwsblok te zien. Een voorwaarde voor het experiment was dat binnen anderhalf jaar een landelijk dekkend netwerk van regiovensters zou worden gerealiseerd. Daar bleek echter geen uitzicht op te zijn, waardoor deze in april 1998 weer verdwenen.
Het programma kreeg aanvankelijk veel kritiek te verduren van gerenommeerde journalisten en mediavolgers. Met circa 30.000 tot 100.000 kijkers in de beginjaren, was het programma niet succesvol. De Elfstedentocht van 1997 betekende de doorbraak van Hart van Nederland en weerman Piet Paulusma. Nederland stemde massaal af op de extra lange uitzendingen over de tocht der tochten en de miljoen kijkers werd gehaald.
Hart van Nederland heeft de regionale zenders ook een steun in de rug gegeven door het regionale nieuws populair te maken.
In de zomer van 2005, toen het programma tien jaar bestond, bereikten de kijkcijfers ongekende hoogten, met een gemiddelde van 1,6 miljoen kijkers in juli en pieken naar bijna 2 miljoen kijkers.
De vroege editie wordt iedere werkdag door ongeveer 300.000 tot 550.000 mensen bekeken. De late editie wordt bekeken door ongeveer 700.000 tot 1.100.000 mensen. De kijkcijfers schommelen erg en zijn afhankelijk van het aanbod van andere zenders en het uitzendmoment van Hart van Nederland. Eerder begon de late editie vanwege een film meestal later, maar sinds januari 2013 wordt de film onderbroken. De late editie kan door liveprogramma's nog wel later beginnen (zoals voetbal). Shownieuws en het weerbericht van Piet Paulusma beginnen dan wel later.
In 2012 werd Hart van Nederland vernieuwd en werden drie presentatrices ontslagen. De nieuwe opzet en de negatieve publiciteit rond het programma zorgde voor een lager marktaandeel. Uit cijfers van Stichting KijkOnderzoek blijkt dat er in 2012 per uitzending gemiddeld ongeveer 200.000 mensen minder keken dan in 2011. Vanaf 2013 gingen de kijkcijfers weer iets omhoog.
Het succes van Hart van Nederland bleef niet onopgemerkt en kreeg concurrentie van programma's als 5 in het Land, NL Net en 4 in het Land. Deze programma's wisten echter niet op te boksen tegen het populairdere Hart van Nederland en verdwenen uiteindelijk van de buis. Ook de 'serieuze' media van toen proberen meer landelijk nieuws in de bulletins te brengen en de 'gewone burger' te interviewen.
De vormgeving van Hart van Nederland is de afgelopen jaren diverse keren gewijzigd.
In deze eerste studio zitten de presentatrices aan een desk die de vorm van Nederland heeft. De muziek is gecomponeerd door Bernhard Joosten.
In 1997 kreeg het programma een gewijzigde vormgeving met 3D-effecten in verband met de komst van de vroege editie. Het decor en de muziek bleef ongewijzigd.
In 1998 werd het logo van Hart van Nederland gewijzigd. Deze vormgeving is in het rood. Ook het decor werd aangepast aan de nieuwe huisstijl. De presentatrices staan nu achter de desk. Deze nieuwe muziek werd wederom gecomponeerd door Bernhard Joosten.
In 2000 kwam er een nieuw logo in oranje/blauw en de muziek was gecomponeerd door Hans Bos.
De intro vanaf 2002 bestond uit een typisch Nederlands beeld, met een molen, tulpen en water. Het logo is een hart in de vorm van het SBS 6-logo, wat zo gedraaid is dat het de vorm van een hart heeft. Het hart klopt met de muziek mee. In het begin hadden de presentatrices een eigen kleine desk. Later kwam er een grote desk, waar beide presentatrices aan stonden.
De muziek en vormgeving werd in 2004 aangepast. De huisstijl is voornamelijk rood. De intro bestaat uit een grote kaart van Nederland. Net als in de vorige vormgeving werd ook hier het geschetste hart weergegeven. Op 19 juli 2005 werd de intro iets aangepast vanwege de nieuwe vormgeving van SBS 6.
Met de terugkomst van de vroege editie van Hart van Nederland kreeg het programma op 14 augustus 2006 wederom een nieuwe vormgeving en nieuwe muziek. In de vroege editie zitten de presentatrices achter een lage desk en in de late editie staan deze achter een hoge desk. Vanaf 2007 werd alleen nog de rode, hoge desk gebruikt en werden de studiokleuren aangepast (rood/wit/blauw).
Op 15 november 2011 kregen zowel Shownieuws als Hart van Nederland een nieuwe (gelijke) vormgeving die meer in overeenstemming is met de huisstijl van SBS 6 (rood/wit). De audiovormgeving bleef hetzelfde. De bekende openingstekst "Rechtstreeks vanuit onze hoofdstad..." verdween, waardoor de intro iets werd ingekort. Vanaf 19 december 2011 werd het programma een aantal weken afgesloten met het item "Hart Vandaag", met daaronder het nummer "Een nieuwe dag" van Lange Frans en Jeroen van der Boom.
Op 20 augustus 2012 werd het programma compleet vernieuwd. Het programma kwam voortaan uit een grotere studio. In de nieuwe opzet werden de televisieschermen met nieuwsitems vervangen door een bijna 10 meter lang plasmascherm (videowall), waarop ook geschakeld kon worden naar bijvoorbeeld verslaggevers en de studio van Shownieuws. In aanloop naar de nieuwe vormgeving werd de voice-over een week eerder al afgeschaft. Vrijwel elk nieuwsitem had nu een eigen verslaggever, die tevens de voice-over verzorgde voor dat item. Een jaar later werd de kleine desk vervangen vanwege de herintroductie van de duopresentatie in de vroege editie.
De nieuwe vorm bleek niet het gewenste resultaat te hebben. Op 5 januari 2015 werd daarom teruggekeerd naar de oude vorm. De vaste voice-over Arno Lubbinge keerde terug, evenals de openingszin "rechtstreeks vanuit onze hoofdstad...". Tevens werd een nieuwe vormgeving geïntroduceerd die doet denken aan de vormgeving die tussen 2006 en 2012 werd gebruikt. Shownieuws wordt vanaf gepresenteerd vanuit dezelfde studio. Aan het eind van iedere uitzending volgt een kort weerbericht van Piet Paulusma. Het lange weerbericht is te zien na Shownieuws.
Milika Peterzon en Gallyon van Vessem waren de presentatrices van het eerste uur. In augustus 1996 kwamen Cilly Dartell en Carine Holties het team versterken. In 1997 stopte Gallyon van Vessem met haar televisiewerkzaamheden en richtte een eigen bedrijf op. Pauline van Aken (ook wel bekend als Pauline Daalder) en Marleen Houter werden in 1997 aangetrokken voor de presentatie van respectievelijk "Hart van de Regio" en "Hart van de Sport". Beiden presenteerden later ook volledige uitzendingen. Carine Holties stopte in 1997 met Hart van Nederland en ging het nieuwsprogramma Actienieuws presenteren. In 1999 werd Pauline van Aken vervangen door Carla Honing. Van Aken bleef nog wel voor SBS 6 werken (o.a. Actienieuws). In 2001 werden Carla Honing en Marleen Houter vervangen door Madelon Spaan en Maureen du Toit. Een jaar later werd Spaan alweer vervangen door Pernille La Lau. La Lau werkte al sinds 1997 voor SBS 6 als presentatrice van 'Het Nieuws' en 'Actienieuws'. Selma van Dijk en Marlayne Sahupala begonnen in respectievelijk mei en september 2003 met de presentatie van het programma. In 2004 stopte La Lau bij Hart van Nederland. In 2006 werd Evelien de Bruijn aangenomen voor de vroege editie en keerde ook Gallyon van Vessem weer terug bij Hart van Nederland. Op 3 april 2007 werd het presentatieteam uitgebreid met Hilde Kuiper, maar ruim een jaar later vertrok zij weer.
Het programma ging in juli 2012 volledig over van duo- naar solopresentatie. Voorheen kwam solopresentatie alleen sporadisch voor, bijvoorbeeld in het weekend of in de zomer. Als gevolg daarvan moest het presentatieteam verkleinen, zo moesten Milika Peterzon, Cilly Dartell en Maureen du Toit het veld ruimen. Er was in juli en augustus 2012 nog wel sprake van een duo, in de zin van dat de ene presentatrice van het duo de late editie van Hart van Nederland presenteerde en de andere presentatrice de late editie van Shownieuws. Om de nieuwe opzet extra kracht bij te zetten werd Sandra Schuurhof aangetrokken, die in juni 2012 haar presentatiedebuut maakte. Per 17 september 2012 kreeg Shownieuws andere presentatoren, waardoor het programma volledig los is komen te staan van Hart van Nederland. Tot die tijd ging Shownieuws door met de oude vormgeving. Shownieuws werd in die tussentijd afwisselend gepresenteerd door Marlayne Sahupala en Viktor Brand. Hierdoor presenteerde Marlayne geen Hart van Nederland.
Na de vernieuwing van Hart van Nederland gingen Sandra Schuurhof en Evelien de Bruijn de late editie doordeweeks presenteren. De anderen waren presentator van de vroege editie, de late editie in het weekend en vaste invaller van de late editie.
Sinds 19 augustus 2013 wordt de vroege editie weer door een duo gepresenteerd. Vanaf nu zijn de presentatrices weer afwisselend in alle edities te zien. Sinds 8 december 2014 wordt ook de late editie weer door een duo gepresenteerd.
In september 2013 presenteerde Hidde van Warmerdam een aantal keer als proef de vroege editie van Hart van Nederland. Hij was daarmee de eerste mannelijke presentator van Hart van Nederland.
Op 7 oktober 2013 is Mirella van Markus aan het presentatieteam toegevoegd.
Hart van Nederland maakte sinds de start tot en met 12 augustus 2012 gebruik van een voice-over voor alle nieuwsitems. Daarna werd elk nieuwsitem aan elkaar gepraat door de verslaggever. Sinds 5 januari 2015 is de voice-over weer heringevoerd.

