Albert Mangelsdorff (Frankfurt am Main, 5 september 1928 – aldaar, 25 juli 2005) was een Duits jazztrombonist. Hij werd bekend door zijn meerstemmig spel, waarbij hij gelijktijdig een toon blies en in het mondstuk zong.
Mangelsdorff werd geboren als zoon van een boekbinder. Toen hij twaalf jaar oud was, bracht zijn broer Emil Mangelsdorff hem in contact met de jazz. Mangelsdorff leerde zichzelf gitaar en viool spelen, en luisterde stiekem naar jazzmuziek op in nazi-Duitsland verboden zenders. Vanaf 1947 speelde hij als slaggitarist in de Otto Laufner "bigband". In datzelfde jaar begon hij met tromboneles. Zijn carrière als trombonist begon in de "bigband" van de Hessischer Rundfunk. Begin jaren zestig richtte hij het "Albert Mangelsdorff Quintett" op. In 1971 nam Mangelsdorff zijn eerste soloalbum op en in 1972 gaf hij een solo-optreden tijdens de Olympische Spelen in München. In 1975 werd Mangelsdorff lid van het United Jazz and Rock Ensemble dat hij trouw bleef tot het in 2002 werd opgeheven.
Mangelsdorff speelde onder meer met de Amerikaanse pianist John Lewis die hem in de Amerikaanse jazzwereld introduceerde; met de drummers Elvin Jones en Alphonse Mouzon; en ook met Ravi Shankar en met de fusion basgitarist Jaco Pastorius. Daarnaast was hij betrokken bij de Union Deutscher Jazzmusiker.
Het Amerikaanse jazztijdschrift "Down Beat" koos Mangelsdorff meermalen tot trombonist van het jaar. In 1982 ontving hij het Bundesverdienstkreuz. Ook werd hij meermalen tot Europees jazzmusicus van het jaar uitgeroepen. In 1994 werd een jazzprijs naar hem genoemd.
Mangelsdorff overleed op 76-jarige leeftijd te Frankfurt.

Pangasinan is een provincie van de Filipijnen. Het maakt deel uit van regio I (Ilocos Region) en ligt in het noordwesten van Luzon aan de Zuid-Chinese Zee. De hoofdstad van de provincie is Lingayen. Bij de laatste census in 2010 telde de provincie bijna 2,8 miljoen inwoners.
Pangasinan is onderverdeeld in 44 gemeenten en 4 steden.
De neerslag in de provincie Pangasinan wordt gekenschetst door twee duidelijke te onderscheiden seizoenen. Het droge seizoen loopt normaal gesproken van april tot november en het natte seizoen van november tot april. Dit neerslagtype wordt in de Filipijnen wel neerslagtype I genoemd. Zoals ook uit de tabel hieronder blijkt zijn de natste maanden in de stad Dagupan City normaal gesproken de maanden mei tot en met oktober.
De temperatuur in Pangasinan is net als in de rest van de laaggelegen gedeelten van de Filipijnen gemiddeld hoog. in de onderstaande tabel is te zien dat de gemiddelde temperatuur in de stad Dagupan City over het jaar heen gemiddeld 27 °C is met een gemiddelde maximumtemperatuur van 29 °C en een gemiddelde minimumtemperatuur van 26 °C.
Pangasinan had bij de census van 2010 een inwoneraantal van 2.779.862 mensen. Dit waren 134.467 mensen (5,1%) meer dan bij de vorige census van 2007. Ten opzichte van de census van 2000 was het aantal inwoners gegroeid met 345.776 mensen (14,2%). De gemiddelde jaarlijkse groei in die periode kwam daarmee uit op 1,34%, hetgeen lager was dan het landelijk jaarlijks gemiddelde over deze periode (1,90%).
De bevolkingsdichtheid van Pangasinan was ten tijde van de laatste census, met 2.779.862 inwoners op 5451,01 km², 510 mensen per km².
De belangrijkste bestuurder van een provincie in de Filipijnen is de gouverneur. De gouverneur wordt elke drie jaar gekozen en is het hoofd van het provinciale bestuur en de uitvoerende organen. De huidige gouverneur van de provincie Pangasinan is Amado Espino jr.. Hij werd bij de verkiezingen van 2013 herkozen voor een derde termijn en dus laatste opeenvolgende termijn. De vicegouverneur, momenteel Jose Z. Calimlim jr., is voorzitter van de provinciale raad. Deze provinciale raad is samengesteld uit twaalf leden, waarbij elk van de zes provinciale districten twee gekozen afgevaardigden heeft.
De belangrijkste pijler van de economie van Pangasinan is de landbouwsector. Enkele veelvoorkomende producten zijn zout, kokosnoot, tabak en knoflook en rijst. Langs de kusten van de Lingayengolf en de Zuid-Chinese Zee zijn ook veel viskwekerijen te vinden, waar voornamelijk "bangus" en "milkfish", "malaga" en garnalen gekweekt worden. Daarnaast wordt er ook veel handwerk gemaakt, met producten van bamboe, rotan en schelpen. Ook weverijen, pottenbakkers en meubelmakers komen er veek voor.
Uit cijfers van het National Statistical Coordination Board (NSCB) uit het jaar 2003 blijkt dat 31,7% (13.412 mensen) onder de armoedegrens leefde. In het jaar 2000 was dit 37,0%. Pangasinan is daarmee iets armer als het landelijk gemiddelde van 28,7% en staat 56e op de lijst van provincies met de meeste mensen onder de armoedegrens. Van alle 79 provincies staat Pangasinan 54e op de lijst van provincies met de ergste armoede..
In de provincie Pangasinan ligt het Hundred Islands National Park. Dit nationaal park omvat de ongeveer 123 kleine eilandjes voor de kust in de Golf van Lingayen.

Linda Moes (Veendam, 24 september 1971) is een voormalig topzwemster op de schoolslag, die namens Nederland eenmaal deelnam aan de Olympische Spelen: Seoel 1988.
In de Zuid-Koreaanse hoofdstad slaagde Moes er niet in een finaleplaats af te dwingen op één van haar twee persoonlijke nummers, de 100 en de 200 meter schoolslag. De Groningse, lid van zwemvereniging Eemsrobben uit Delfzijl, eindigde op respectievelijk de zeventiende (1.11,87) en de elfde (2.30,83) plaats. Met de estafetteploeg op de 4x100 meter wisselslag daarentegen bereikte Moes wel de finale in Seoel, waar het kwartet – met verder Jolanda de Rover (rugslag), Conny van Bentum (vlinderslag) en Karin Brienesse (vrije slag) – uiteindelijk net naast het podium belandde: vijfde plaats (4.12,19). 
Vier jaar later, aan de vooravond van de Olympische Spelen in Barcelona, zag Moes op het allerlaatste moment af van deelname. Ze was geselecteerd voor de 4x100 meter wisselslag. Haar plaats in de ploeg van bondscoach Ton van Klooster werd ingenomen door Kira Bulten.

Yu xiang rou si is van origine een traditioneel Sichuan gerecht bereid met varkenshaas en Chinese gedroogde paddenstoelen. Opmerkelijk aan dit gerecht is dat het naar vis ruikt, alhoewel er helemaal geen vis aan te pas komt. Letterlijk vertaald betekent "Yuxian rousi" dan ook "Vleesreepjes met visgeur"
Naast varkenshaas wordt dit gerecht bereid met gemberplakjes, dun gesneden bamboescheuten, rode en groene paprika om extra smaak toe te voegen aan het gerecht. De overheersende smaak hoort zoetzuur te zijn.

Adriana (Diana) van der Plaats (Utrecht, 12 augustus 1971) is een voormalig topzwemster op de vrije slag, die namens Nederland tweemaal deelnam aan de Olympische Spelen: Seoel 1988 en Barcelona 1992.
Haar hoogtepunt beleefde Van der Plaats bij haar olympisch debuut, want in de Zuid-Koreaanse hoofdstad maakte de zwemster van De Dolfijn uit Amsterdam deel uit van de estafetteploeg die de zilveren medaille won op de 4x100 meter vrije slag. Dat wil zeggen: Van der Plaats droeg haar steentje bij als reserve met een "split"-tijd (met vliegende start) van 55,97. In de finale moest ze haar plaats afstaan aan Conny van Bentum. Op haar twee persoonlijke starts wilde het niet vlotten met Van der Plaats; ze finishte als zestiende op de 50 meter vrije slag (26,80) en als zeventiende op de 200 meter vrije slag (2.03,02).
Vier jaar later in Barcelona kwam Van der Plaats alleen uit op de 200 vrij, en op dat nummer eindigde ze 'slechts' als 26ste (2.05,42). Daarmee deelde ze in de malaise, want het olympisch toernooi aan de voet van de Montjuich ging de boeken in als het dieptepunt uit de geschiedenis van het Nederlandse topzwemmen.

