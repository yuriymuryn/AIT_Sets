Hotel Mama is een symbolische uitdrukking die wil aangeven dat jongeren steeds langer bij hun ouders blijven wonen, ook als ze afgestudeerd zijn en vaak tot na hun dertigste.
Een onderzoek van de Vrije Universiteit Brussel (2005) wees uit dat de voornaamste reden van financiële aard is, met het daarbijhorende comfort. Door de dure woningmarkt brengt apart gaan wonen meestal een daling van de levensstandaard met zich mee. Bovendien blijven de ouders, in de eerste plaats nog steeds de "mama", een groot deel van het huishoudelijke werk verzorgen. Er worden ook weinig normen gesteld in verband met de "leefstijl". Het verlangen naar "onafhankelijkheid" is dus niet meer in strijd met "thuis wonen". Het zich binden aan een vaste partner wordt ook vaak verschoven naar een latere leeftijd, en dat gebeurt nog zelden met als reden "om thuis weg te zijn". 
De Scandinavische landen en Groot-Brittannië kenden al "scheidingsprocedures" van ouders die hun kinderen niet "vrijwillig" de deur uit krijgen. 


De heidewikke ("Vicia orobus") is een rechtopstaande, behaarde en overblijvende plant uit de vlinderbloemenfamilie ("Leguminosae").
De bladeren bestaan uit zes tot vijftien paar langwerpige, elliptische deelblaadjes. De bloemen zijn wit met een lila of purperen beadering. Deze staan in trossen op een lange steel. De peulen zijn lichtbruin.
De heidewikke groeit op rotsachtige en beschaduwde plaatsen en bloeit in mei en juni.

De Comorese frank is de munteenheid van de Comoren. Eén frank was 100 centime, maar de ondereenheid wordt niet meer gebruikt.
De volgende munten worden gebruikt: 2, 5, 10 (deze 3 zijn nauwelijks nog in omloop), 25, 50 en 100 frank. Het papiergeld is beschikbaar in 500, 1000, 2000, 5000 en 10.000 frank. Van 1997 tot 2007 was er ook een 2500 frankbiljet.
Hoewel in het land merendeels Frans wordt gesproken, wordt er ook Arabisch gebruikt op de bankbiljetten.
De Franse frank (FRG) werd vanaf 1908 in de Comoren gebruikt tot 1925 toen de Madagaskar frank (MGG) werd geïntroduceerd als gevolg van het samengaan van beide landen, hoewel dat al in 1914 gebeurde. De Franse frank bleef geldig tot 1928. De Madagaskar CFA-frank (XMCF) verving de Madagaskar frank aan het einde van 1945, hoewel de Comoren ook in dat jaar een afzonderlijk land werden binnen het Franse gebied. Na de onafhankelijkheid van het land in 1975 werd in 1976 de huidige munteenheid geïntroduceerd. Vanaf 1994 was de Comorese frank na een devaluatie gekoppeld aan de Franse frank met een verhouding van 1 KMF : 0,0133 FRF, voordien was de verhouding 1 KMF : 0,02 FRF. Sinds de introductie van de euro is de munteenheid daaraan gekoppeld in een verhouding van 1:491,97.

