Club Deportivo Guadalajara, ook wel bekend als Chivas Guadalajara, is een Mexicaanse voetbalclub uit Guadalajara. De club is opgericht in 1906 door de Belg Edgar Everaert.
Chivas geldt als een van de populairste en succesvolste voetbalclubs van het land. Thuisstadion was tot 2010 het Estadio Jalisco, waar Atlas Guadalajara nog altijd zijn thuiswedstrijden afwerkt. Chivas speelt sindsdien in het Estadio Omnilife. De club is eigendom van de Mexicaanse zakenman Jorge Vergara, die ook Deportivo Saprissa (Costa Rica) en Chivas USA (Verenigde Staten) bezit. Bij Chivas spelen, net als bij Saprissa, alleen spelers uit eigen land. De aartsrivaal van Chivas is Club América.
In juni 2005 versloeg Chivas in de kwartfinale van de Copa Libertadores de Argentijnse grootmacht Boca Juniors. In Guadalajara werd het 4-0 voor Chivas, waarna de return in Buenos Aires op 0-0 eindigde. Atlético Paranaense uit Brazilië was in de halve finale echter te sterk voor Chivas.
Op donderdag 23 februari 2012 maakte de club via de eigen website bekend de hulp te hebben ingeroepen van Johan Cruijff. Hij zou Club Deportivo Guadalajara als extern adviseur gaan dienen.
Nationaal
Internationaal

Martha Wainwright (Quebec, 8 mei 1976) is een Canadese singer-songwriter. Zij is een dochter van troubadour Loudon Wainwright III en folkzangeres Kate McGarrigle. Ze heeft een oudere broer, de inmiddels ook bekende zanger Rufus Wainwright.
Al op haar tiende speelde Martha in een band: de "McGarrigle Sisters and Family", van moeder Kate, tante Anna en kinderen Rufus en Martha zorgde voor een aantal regionale succesjes, en veroorzaakte ook de nominatie van Rufus voor 'Juno', de Canadese Grammy, als veelbelovend artiest.
Later heeft Martha geregeld meegewerkt aan de muzikale carrière van haar familieleden, maar tot in 2005 kwam ze niet verder dan een aantal singletjes die in eigen beheer werden uitgebracht. In dat jaar bracht zij voor het eerst een geheel eigen cd uit, met als titel 'Martha Wainwright'. De muziek die op deze cd staat is een combinatie van pop-, rock- en folkmuziek.
In 2004 zong ze "I'll Be Seeing You" voor de soundtrack van de film The Aviator in de jaren 30 stijl.
Martha Wainwright zong in 2006 mee in het nummer Set The Fire To The Third Bar op de cd Eyes Open van de Schotse band Snow Patrol. Dit nummer is in België uitgebracht op single.
Martha bracht in mei 2008 haar nieuwe album 'I Know You're Married But I've Got Feelings Too' uit. Deze cd bereikte de 63e positie in de Album Top 100 in Nederland. Martha trad ook in Nederland op tijdens haar Europese tour in mei 2008 en wederom in oktober 2008 gedurende haar tweede Europese tour.


De Patriottische Beweging voor de Nationale Wedergeboorte (Pools: Patriotyczny Ruch Odrodzenia Narodowego, afk. PRON) was een Poolse mantelorganisatie van de communistische Poolse Verenigde Arbeiderspartij (PZPR) ten tijde van de Jaruzelski-dictatuur.
PRON werd op 17 december 1982 in het leven geroepen en verving het Front Jedności Narodu (Nationaal Front), een volksfront dat echter sinds het einde van de jaren '70 betekenisloos was geworden. 
Tot PRON traden in eerste instantie de volgende "patriottische" partijen en organisaties toe: 
Later werd de PRON uitgebreid met nagenoeg alle grotere maatschappelijke organisaties die in de jaren 1983-1989 actief waren. Naast bovengenoemde politieke partijen waren dat onder meer vakbonden, jongerenorganisaties (inclusief de padvinderij), sportorganisaties en hobbyverenigingen. Iedereen die van zo'n organisatie lid was, was – meestal zonder het zelf te weten – daarmee automatisch ook lid van de PRON. Mensen die lid waren van meerdere organisaties, hadden daardoor ook meerdere lidmaatschappen, wat tot de merkwaardige situatie leidde dat de PRON op papier meer leden had dan Polen inwoners. Ook kon men op individuele basis lid worden van de PRON; in de meeste gevallen waren dit bekende mensen die hiertoe, vaak niet zonder enige druk, waren uitgenodigd.
Voorzitter van de PRON was de rooms-katholieke schrijver Jan Dobraczyński (PAX). In 1989 werd de PRON ontbonden als gevolg van de veranderingen in Midden- en Oost-Europa.

La Primera División de México is de hoogste afdeling van de Mexicaanse voetbalcompetitie. Achttien clubs doen mee aan deze competitie. De Primera División is de opvolger van de Liga Mayor (1943-1950). De competitie wordt georganiseerd door de Federación Mexicana de Fútbol Asociación (FMFA).
Sinds 1996 is de competitie in twee delen gesplitst: de "Apertura" ("Opening" - september tot december) en de "Clausura" ("Sluiting" - januari tot mei). Beide competitiehelften leveren een kampioen op. Aan het eind van het seizoen degradeert één club naar de Primera División A en wordt vervangen door de kampioen van de Primera A. De prestaties over de laatste drie seizoenen zijn bepalend voor degradatie en de club met de minst behaalde punten over die drie seizoenen degradeert naar de Liga de Ascenso.

De Poolse Katholiek-Sociale Unie (Pools: "Polski Związek Katolicko-Społeczny", afk. PZKS) is een rooms-katholieke organisatie in Polen. 
De PZKS werd in 1981 gevormd door rooms-katholieke parlementariërs in de Sejm (parlement) die voorheen tot de in 1976 ontbonden Znak-groep hadden behoord. De PZKS streefde nauwe samenwerking met de communistische PZPR na en was sinds 1982 vertegenwoordigd in de Patriottische Beweging voor de Nationale Wedergeboorte (PRON). Onder de vertegenwoordigers van de PZKS in het parlement waren bekende katholieke intellectuelen als Janusz Zabłocki, Zygmunt Zieliński, Wiesław Gwiżdż en Konstanty Lubieński. 
Hoewel de PZKS tot 1991 parlementaire vertegenwoordiging had, was het geen partij maar een vereniging. In 2003 werd de PZKS omgezet in een openbare nutsorganisatie.

Frederik V van de Palts (Deinschwang, 26 augustus 1596 - Mainz, 29 november 1632) was van 1610 tot 1623 keurvorst van de Palts en van 1619 tot 1620 als Frederik I koning van Bohemen. Hij was de zoon van Frederik IV van de Palts en Louise Juliana van Nassau, de oudste dochter van Willem van Oranje en Charlotte van Bourbon. Frederik was dus een neef van prins Maurits en prins Frederik Hendrik.
Frederik V werd geboren op het voormalige jachtslot van Deinschwang, tegenwoordig een dorp in de gemeente Lauterhofen. Frederik V volgde in 1610 zijn vader op als keurvorst van de Palts. In 1618 rebelleerde het protestantse Bohemen tegen keizer Ferdinand II. In dat jaar vond de Tweede Praagse Defenestratie plaats, waarbij de afgezanten van de keizer uit het venster werden geworpen. Op 26 augustus 1619 kozen de Staten van Bohemen Frederik V tot hun koning. Frederik was een invloedrijk lid van de Protestantse Unie, die door zijn vader was gevormd ter bescherming van het protestantisme in het keizerrijk. Hij werd op 4 november 1619 als Frederik I gekroond in de Sint-Vituskathedraal in Praag.
Kort na zijn kroning lieten zijn bondgenoten in de unie hem in de steek. Hij regeerde slechts enkele maanden en werd verbannen nadat hij op 8 november 1620 de Slag op de Witte Berg verloren had. Hij kreeg de bijnaam "Winterkoning", omdat hij slechts één volledige winter koning was geweest.
Hij vluchtte met zijn gezin naar Nederland en leefde voor de rest van zijn leven in ballingschap in Den Haag. Zijn woning aan de Kneuterdijk 20-24, de voormalige woning van Johan van Oldenbarneveldt, werd in de volksmond het "Hof van Bohemen" genoemd. De naam van de stadswijk Bohemen herinnert hier nog aan.
Frederik V kocht in Rhenen het agnietenklooster, liet het afbreken, waarna hij door architect Bartholomeus van Bassen een paleis liet bouwen. Het paleis was gereed in 1630 en stond bekend als het "Kooningshuys", maar werd ook wel de Koningshof genoemd. Na zijn overlijden bleef zijn weduwe tot een jaar voor haar overlijden in het paleis wonen. In 1812 werd het paleis, inmiddels geheel vervallen, afgebroken.
In januari 1629 waren Frederik V en zijn zoon kroonprins Frederik Hendrik op weg van Den Haag naar Amsterdam om daar de schatten van de Zilvervloot met eigen ogen te gaan zien. Frederik Hendrik verdronk bij het oversteken van het Haarlemmermeer. Zijn vader bracht het er ternauwernood levend van af.
Als keurvorst voerde Frederik de volgende titels:
Toen Frederik tot koning van Bohemen werd gekozen voegde hij daar de volgende titels aan toe:
Frederik bezat op Luxemburg na ook werkelijk alle gebieden en waardigheden die met deze titels verbonden waren. De koningen van Bohemen maakten sinds het uitsterven van het Huis Luxemburg dat lange tijd de Boheemse gebieden had geregeerd aanspraak op de titel hertog van Luxemburg.
Frederik trouwde op 14 februari 1613 met Elizabeth Stuart (1596-1662), dochter van Jacobus I van Engeland en Anna van Denemarken. Uit dit huwelijk werden de volgende kinderen geboren:
Door zijn jongste dochter Sophia is Frederik een van de voorvaderen van de Britse koninklijke familie.

De Fédération Internationale de Natation (FINA) is de overkoepelende internationale zwembond, die werd opgericht op 19 juli 1908 in Manchester, Verenigd Koninkrijk. Verantwoordelijk voor de oprichting waren acht Europese landen: België, Denemarken, Duitsland, Finland, Frankrijk, Groot-Brittannië, Hongarije en Zweden.
De federatie gaat niet alleen over lijnzwemmen, maar behartigt ook de overige vormen van zwemsport: synchroonzwemmen, schoonspringen, waterpolo en openwaterzwemmen. De FINA organiseert (sinds 1973) onder meer de Wereldkampioenschappen zwemmen. In samenwerking met het IOC organiseert de zwemfederatie om de vier jaar de Olympische zwemkampioenschappen.

