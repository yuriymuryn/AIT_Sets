Babi pangang, in Indonesië en Maleisië geschreven als "babi panggang", is de naam voor verschillende gerechten uit het Verre Oosten gemaakt van (geroosterd) varkensvlees. In Chinees-Indische restaurants in Nederland en België worden soms verschillende varianten aangeboden, een variant met spek, een variant met mager varkensvlees en de Chinese variant, "char siew", "cha sieuw" of "char siu".
De naam "babi pangang" komt van de Maleis/Indonesische woorden "babi" (varken) en "panggang" (geroosterd). Door deze brede benaming kan het duiden op verschillende lokale gerechten uit het Maleisische en Indonesische taalgebied. Ook worden in Maleisië en Indonesië met "babi panggang" Chinese vormen van geroosterd varkensvlees aangeduid zoals "char siew", of 叉燒, "babi panggang merah" in het Maleis, "chāshāo" in Hanyu pinyin en "moe deng" in het Thais.
Vermoedelijk stamt het gerecht uit China, waar het geroosterd buikspek betrof. In Indonesië is de "babi panggang" vooral bekend zoals die wordt bereid door het overwegend christelijke Batak-volk, dat rondom het Tobameer in Noord-Sumatra woont, waarbij gemarineerd varkensvlees boven een houtskoolvuur wordt geroosterd. Het wordt gegeten met een saus gemaakt van varkensbloed of met een sambal van szechuanpeper.
Uit krantenarchieven blijkt dat het gerecht al voor 1900 door Chinezen in Indonesië bereid werd. Het is dus niet pas in Nederland ontstaan, zoals soms geloofd wordt. Rond 1900 was het gerecht ook populair bij de Nederlanders die in de grote Javaanse steden woonden.
De zoetzure tomaat- en gembersaus die men in Chinees-Indische restaurants in Nederland meestal bij het gerecht serveert, wordt voor het eerst in 1933 vermeld. Ook zij is dus geen Nederlandse uitvinding.
Varianten die in plaats van spek ander vlees gebruiken zijn wel in Nederland ontstaan. Door de stijgende welvaart na de Tweede Wereldoorlog werd spek als armeluiskost gezien. Chinese restaurants vervingen het daarom door "beter" vlees.
Bij varianten van Babi pangang met de zoetzure gember-tomatensaus van veel Nederlandse Chinees-Indische restaurants, wordt doorgaans mager varkensvlees gebruikt dat niet wordt geroosterd, maar eerst gekookt en daarna gefrituurd. Het wordt vervolgens in plakken gesneden en rijkelijk overgoten met de gebonden zoetzure saus en geserveerd op een bedje van "atjar tjampoer". Deze vorm is ook in Vlaanderen bekend onder de in Nederland gebruikelijke naam "babi pangang".
Men kan hetzelfde gefrituurde varkensvlees ook bestellen met een sojasaus. Dit staat dan vermeld als "babi pangang ketjap" op de menukaart. Om de magere van de vette vleesvariant te onderscheiden worden ook de benamingen "babi pangang nek" en "babi pangang nami" gebruikt.
Een ander gerecht dat in Nederland soms wordt aangeduid als "babi pangang" is het Kantonese "siu juk", of 燒肉, "babi panggang putih" in het Maleis, "shāo ròu" in Hanyu pinyin, "moe krob" in het Thais. Het wordt op de menukaart wel omschreven als "babi pangang spek".
De met honing gemarineerde "char siew" wordt in Nederland vaak "Kantonese babi pangang" genoemd.

De frank is de munteenheid van Congo-Kinshasa. Eén frank is 100 centime, maar de ondereenheid wordt niet meer gebruikt.
Er worden geen munten gebruikt. Het papiergeld is beschikbaar in 1, 5, 10, 20 en 50 centime en 1, 5, 10, 20, 50, 100, 200 en 500 frank.
Tot 1911 werd de Belgische frank gebruikt, waarna het land het recht kreeg op een eigen munteenheid, de Belgisch Congolese frank, uit te geven met een 1:1 koppeling aan de Belgische frank. Nadat de Congo de onafhankelijkheid van België verkreeg werd de Congolese frank gekoppeld aan het pond sterling. De Congolese frank werd gedeeltelijk ook gebruikt in het gebied van Ruanda-Urundi. In 1967 werd de munt vervangen door de zaïre (CDZ), die onderverdeeld werd in 100 makuta of 10.000 sengi, in een verhouding van 1000:1 ten opzichte van de oude munteenheid. In 1993 werd de oude zaire vervangen door de nieuwe (ZRN) in een verhouding van 1:3.000.000. Na de naamsverandering van het land in 1998 werd ook een nieuwe munteenheid gebracht, de (Democratische) Congolese frank (CDF) met een verhouding van 1:100.000 ten opzichte van de nieuwe zaire.

Een rondvraag is een mogelijk deel van een vergadering waar ieder van de aanwezigen van de bijeenkomst de kans krijgt om zaken op te merken, mede te delen of zijn of haar overgebleven vragen te stellen aan de aanwezigen.
Ook al heet het agendapunt 'De rondvraag', betekent dit niet dat er alleen maar vragen gesteld mogen worden. Het punt rondvraag komt voort uit: 'De voorzitter vraagt in den ronde' of er nog zaken zijn blijven liggen, die de deelnemers nog graag kwijt willen.
Op een vergadering is het gebruikelijk om als laatste punt (of soms als eerste punt) de "rondvraag" op de agenda te plaatsen. De voorzitter van de vergadering geeft dan één voor één de aanwezigen het woord zodat de aanwezige zijn of haar vragen kan stellen over onderwerpen die niet expliciet op de agenda staan of niet onder een ander agendapunt aan de orde gesteld kunnen worden.
Een paar algemene punten over een rondvraag:

Tjaptjoi is een Chinees gerecht van gemengde groente.
De naam tjaptjoi komt van de twee Kantonese woorden: "tjap", dat 'gemengd' betekent, en "tjoi", dat 'groente' betekent. In het Hokkien betekent "tjap" echter 'tien' en "tjoi" ook groente, dus in deze taal betekent het 'tien groenten'. In Vlaanderen noemen ze dit "chop choy", in de Verenigde Staten, Frankrijk en Duitsland noemen ze dit gerecht ook wel "chop suey". In Maleisië, Singapore en Indonesië wordt een soortgelijk gerecht "cap cai" genoemd. De benaming "cap cai" is afkomstig uit het Minnanyu en betekent eveneens 'gemengde groente'.
Omdat tjaptjoi puur een benaming is voor gemengde groente, wordt dit vaak op de kaart benadrukt met extra ingrediënten zoals kip, rundvlees, varkensvlees of garnalen.
Het Koreaanse gerecht japchae kent veel overeenkomsten met "tjaptjoi". De betekenis van de naam in het Chinees en Koreaans is hetzelfde.

De Martinus Nijhoffbrug is een kabel- of tuibrug over de rivier de Waal nabij Zaltbommel in de snelweg de A2 op Rkm 933,6. De brug werd op 18 januari 1996 geopend door minister Jorritsma van Verkeer en Waterstaat. De brug is de vervanging van de oude en te smalle Bommelse Brug uit 1933, die in april 2007 werd gesloopt.
De brug is vernoemd naar de dichter Martinus Nijhoff. In het wellicht bekendste sonnet van Martinus Nijhoff, "De moeder de vrouw", vertelt de dichter dat hij naar (Zalt)Bommel gaat om de (toen nieuwe) brug te zien, de voorganger van de huidige brug. In het gedicht wordt overigens niet zozeer de brug bezongen, als wel de psalmzingende vrouw die op een schip voorbijvaart. Het gedicht is te vinden in het artikel Sonnet.
De brug heeft aan de westzijde een van het snelverkeer gescheiden rijbaan voor langzaam verkeer, waaronder voetgangers.
Ten oosten van de Martinus Nijhoffbrug ligt de spoorbrug (Dr. W. Hupkesbrug) uit 1869.
Op 1 april 2012 was de Martinus Nijhoffbrug doelwit bij een grap. Iemand zou een kabel van de brug hebben zien bewegen. Hierop zou Rijkswaterstaat in opdracht van het KLPD op het water en op het land de brug gaan inspecteren. Rijkswaterstaat zou een ingenieur in dienst hebben, met T.W. Lirpanee (omgedraaid: Eenapril) als naam. De ophef kwam via het socialemediaplatform Twitter tot stand. Het bleek echter niet waar te zijn. De Landelijke Informatiedienst van Rijkswaterstaat heeft op diverse manieren moeten laten weten, aan weggebruikers, dat het niet waar was.

Patrick Stefan Bernard Dybiona (Brunssum, 12 september 1963) is een voormalig Nederlands topzwemmer op de vrije slag, die namens zijn vaderland eenmaal deelnam aan de Olympische Spelen: Seoel 1988.
In de Zuid-Koreaanse hoofdstad wist Dybiona alleen de finale te bereikten met de estafetteploeg op de 4x100 meter wisselslag, samen met Ron Dekker (schoolslag), Frank Drost (vlinderslag) en Hans Kroes (rugslag). Het team eindigde als zevende in een tijd van 3.46,55. 
Op de 4x100 meter vrije slag vielen Dybiona en de zijnen evenwel buiten de eindstrijd: elfde plaats (3.25,26). Ook op zijn twee persoonlijke starts, de 100 en de 200 meter vrije slag, wist de Limburger niet door te dringen tot de eindstrijd; hij finishte op respectievelijk de dertigste (51,79) en de 34ste (1.52,67) plaats.


Foeyonghai (traditioneel Chinees: 芙蓉蛋, Kantonees: Foe yong haai, en ook bekend als Foe young hai, of Fu yong hai) is een Chinees gerecht van omelet in een tomatensaus.
Oorspronkelijk waren garnalen een basisingrediënt samen met lente-ui. Later werd het een soort roerei gemengd met krab (蟹). De toevoeging van de befaamde foeyonghaisaus, een simpele zoete maar dikke tomatensaus, is een andere aanpassing.
Tegenwoordig is het recept nog verder aangepast, en kan men het vegetarisch verkrijgen of met andere vleessoorten, zoals cha siu (叉燒), dat goedkoper is dan krab of garnalen. 
Volgens het "Chinees Indisch kookboek Lecturama" uit 1979 is foeyong het eigerecht. Voegt men er krab aan toe dan wordt het het foeyonghai; met kip heet het Foe yong kai, en met garnalen Foe yong ha.
Het Chinese 'fu yong' is dialect voor hibiscus, een bloemennaam die eraan gegeven is, omdat het uiterlijk van het gerecht associaties met die bloem zou oproepen.

