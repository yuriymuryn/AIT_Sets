Het Keizer Karelplein is een groot en druk verkeersplein nabij het centrum van Nijmegen, vernoemd naar Karel de Grote.
Nadat Nijmegen de status van vestingstad verloor bij de Vestingwet (1874), startte in 1876 de sloop van de vestingwerken en werden plannen gemaakt voor de Uitleg oftewel uitbreiding van de stad. Hierbij raadpleegde men in 1878 de architecten W.J. Brender à Brandis (eerder verantwoordelijk voor de herinrichting van Maastricht, waar hij vandaan kwam) en de Haagse Bert Brouwer (met ervaring voor de herinrichting van de stad Groningen). Brender à Brandis stelde onder meer twee parallelle boulevards voor met een groot ovalen plein naar het voorbeeld van het Parijse Place de l'Étoile (tegenwoordig Place Charles-de-Gaulle). Brouwer paste dit ontwerp aan door er een enkele, brede boulevard met een perfect rond plein van te maken. Brouwers gewijzigde Plan van Uitleg werd uiteindelijk in 1879 aangenomen en uitgevoerd.
Het plein is in 1879 aangelegd. In 1880 kreeg het de naam Keizer Karelplein en werd er een eerste villa aan gebouwd. Architect Brouwer verhuisde terstond naar Nijmegen en ontwierp zijn eigen kantoor aan het plein (op de plek waar nu de Rabobank staat). Het eerste Concertgebouw de Vereeniging (voltooid in 1882) en bijna alle andere villa's die aan het plein zouden verrijzen, waren ook door hem getekend. Het ronde plein had oorspronkelijk een diameter van ongeveer 150 meter.
Op 17 en 18 september 1944, tijdens de Slag om Nijmegen, werd er op het Keizer Karelplein hevig gevochten tussen Amerikaanse paratroopers van de 82e Luchtlandingsdivisie en Duitse soldaten van de Kampfgruppe Frundsberg. De Amerikaanse nederlaag op het plein betekende een belangrijke vertraging van de geallieerde opmars tijdens Operatie Market Garden; pas op 20 september werd dankzij de Waaloversteek een doorbraak geforceerd op het Keizer Lodewijkplein, maar dit was te laat om Arnhem nog te ontzetten. 
Op 18 juli 1962 werd in het parkje in het midden van het plein een ruiterstandbeeld van Karel de Grote onthuld, dat ontworpen is door Albert Termote.
Op het plein zijn zes straten aangesloten: Van Schaeck Mathonsingel, Nassausingel, Bisschop Hamerstraat, Oranjesingel, St. Annastraat en de Graafseweg. Opmerkelijke gebouwen aan het plein zijn het nieuwe concertgebouw De Vereeniging uit 1915, de Stadsschouwburg en de neoromaanse Titus Brandsma Gedachteniskerk. Verder staan er enkele kantoorgebouwen en is het Nijmeegse VVV-kantoor er gevestigd.
Het Keizer Karelplein is bekend vanwege de grote verkeersdrukte; evenals het Keizer Traianusplein bij de Waalbrug, is het een knooppunt dat de doorstroom van verkeer door Nijmegen bemoeilijkt. Het plein is een traditionele rotonde, dus het verkeer op het plein heeft geen voorrang op het verkeer dat het plein oprijdt. Ook is er geen rijstrookmarkering op het plein.
Het plein maakt deel uit van de Provinciale weg 326 (van de Graafseweg naar de Oranjesingel) en ook de Provinciale weg 844 (St. Annastraat) en Provinciale weg 842 (Groesbeekseweg) komen op het plein uit.
In het midden van het plein bevindt zich een park met veel bomen, twee bestrate en een aantal onverharde wegen, enkele banken, vijvers met fonteinen en het ruiterstandbeeld van Karel de Grote.

Hermine Prinzessin Reuß oudere linie (Greiz, 17 december 1887 - Frankfurt (Oder), 7 augustus 1947) is bekend geworden als de tweede echtgenote van de voormalige Duitse keizer Wilhelm II.
Reuß was lid van de tak van de oude linie van het huis Reuß en dochter van vorst Hendrik XXII Reuß oudere linie (1846-1902) en prinses Ida van Schaumburg-Lippe (1852-1891). Ze trouwde in 1907 met de (niet-ebenbürtige) Johann Georg Prinz von Schoenaich-Carolath (1873-1920) met wie zij vijf kinderen kreeg. Na het overlijden van haar man voerde zij het beheer over de familiebezittingen in Silezië.
In 1922, op Huis Doorn, hertrouwde zij met de in ballingschap levende Wilhelm II, wiens eerste echtgenote, keizerin Auguste Victoria, een jaar daarvoor gestorven was.
In de dagelijkse omgang werd prinses Hermine als keizerin aangesproken, terwijl ze officieel door haar huwelijk 'slechts' prinses van Pruisen was omdat haar nieuwe bruidegom zelf officieel geen keizer meer was nadat hij in november 1918 troonsafstand had gedaan. Na haar huwelijk verhuisde de 28 jaar jongere prinses Hermine met haar drie jongste kinderen naar het ballingsoord van de keizer, Huis Doorn in Nederland.
Tot aan de dood van Wilhelm II heeft zij haar uiterste best gedaan om hem als keizer in Duitsland te laten herinstalleren. De keizerlijke gelukwensen aan Hitler vanwege zijn overwinning in Frankrijk waren in feite ook haar werk.
Na de dood van de voormalige keizer in 1941 keerde de prinses terug naar de landgoederen in Silezië, tot ze in 1945 moest vluchten voor het Rode Leger. Daarna werd ze opgevangen door haar jongste zuster, Ida vorstin von Stolberg-Roßla, in Roßla in de Harz.
Na het einde van de oorlog liet ze zich door het Rode Leger overbrengen naar Frankfurt (Oder) waar ze als geïnterneerde overleed op 7 augustus 1947. Tegen haar wens werd Hermine bijgezet in de zogenaamde 'antieke tempel' in het park van slot Sanssouci te Potsdam en niet aan de zijde van de overleden ex-keizer in Doorn.

Bijbelwetenschap is de moderne wetenschappelijke bestudering van de ontstaansgeschiedenis, de betekenis en de ontvangst van de Bijbelse geschriften. De Bijbelwetenschap maakt gebruik van taalkundige, letterkundige, historische en archeologische instrumenten.
De Bijbeluitleg in de Bijbelwetenschap maakt doorgaans gebruik van de historisch-kritische methode.

Peter Willem Drost (Amersfoort, 25 februari 1958) is een voormalig topzwemmer op de vrije slag, die namens Nederland tweemaal deelnam aan de Olympische Spelen: Moskou 1980 en Los Angeles 1984.
Zijn broer Frank Drost was eveneens een zwemmer van (inter)nationaal niveau en deed, net als hij, mee aan twee Olympische Spelen: Los Angeles 1984 en Seoel 1988.
Bij zijn olympisch debuut wist de oudste van de twee zwembroers geen potten te breken, ook al was als gevolg van de sportboycot sprake van een gedevalueerd toernooi. Zowel op de 200 meter vrije slag (individueel) als op de 4x200 meter vrije slag (estafette) werd de zwemmer van AZ&PC uitgeschakeld in de series; hij finishte op respectievelijk de 25ste (1.55,41) en de elfde (7.42,85) plaats. 
Vier jaar later kwam Drost slechts in actie op de estafette. Met de 4x100 vrij bleef hij met de elfde tijd (3.27,60) ver verwijderd van het podium, maar met de 4x200 bereikte hij de finale en daarin eindigde het kwartet, met verder zijn broer Frank ook Hans Kroes en Edsard Schlingemann, op de zevende plaats (7.26,72).

Embraer, afgeleid van Empresa Brasileira de Aeronáutica, is een Braziliaanse vliegtuigbouwer van kleinere toestellen die vaak voor regionale vluchten gebruikt worden.
De vliegtuigfabrikant werd opgericht in 1969. Het bedrijf kwam echter pas op 2 januari 1970 echt van de grond. In 1971 begon de productie van een zweefvliegtuig: de EMB 400 Urupema. Dit was het eerste vliegtuig dat op de eigen faciliteiten van Embraer werd gebouwd.
Op 9 augustus 1972 maakte de EMB 110 Bandeirante zijn eerste vlucht. Het is een klein toestel met twee turboprop-motoren voor regionaal gebruik, en was een van de efficiëntste toestellen op de markt. De eerste levering vond plaats in 1973 aan de Braziliaanse luchtmacht. Pas in 1978 werd het toestel voor de eerste keer geleverd aan een commerciële luchtvaartmaatschappij: Air Littoral (Frankrijk).
In 1974 ontstond een samenwerking met Piper, waarbij Embraer enkele toestellen van Piper mocht bouwen. Op oktober 1976 vond de eerste vlucht van de Embraer 121 Xingú plaats. Dit is het eerste gemotoriseerde vliegtuig dat door Embraer zelf werd ontworpen. Het is een compact en efficiënt toestel, ontworpen voor zakenvervoer. Het type heeft een drukcabine.
In de jaren tachtig ontwierp Embraer ook een militair toestel, tegelijkertijd met de EMB 145. De ondertussen verouderde EMB 120 werd ook gepresenteerd, gebouwd en geleverd. De Belgische luchtmacht was een van de eerste militaire klanten voor de ERJ 135 en ERJ 145.
In 1990 kreeg Embraer een financiële opdoffer, waarbij 4000 van de 13900 personeelsleden werden ontslagen. Aan het einde van 1994 werd Embraer geprivatiseerd. In datzelfde jaar werd de EMB 145 voor de tweede keer gelanceerd, ditmaal met motoren aan de staart gemonteerd. Dat type wordt, sinds 1998, gewoonlijk ERJ145 (Embraer Regional Jet) genoemd. Het is een zuinig toestel met goede prestaties. In 1999 werd het toestel voor het eerst geleverd aan Continental Express.
In 1997 kreeg Embraer de opdracht van de Braziliaanse overheid om een speciale ERJ 145 te bouwen, waarmee het Amazonegebied vanuit de lucht geobserveerd kon worden. In augustus 1999 introduceerde Embraer de EMB170/175/190/195. Deze nieuwe toestellen hebben een capaciteit van 70 tot 114 stoelen en een vliegbereik van ongeveer 3600 km. Dit type vult nu het gat op tussen de Regionale Jets en de Airbus A318. Alle types hebben al gevlogen; de 170 is geleverd aan LOT, de Poolse luchtvaartmaatschappij en aan Alitalia Express.
Ook werd er een joint venture opgericht met het Chinese AVIC II om daar de ERJ 145 te produceren. In 2005 werd de 900e ERJ 145 gebouwd en geleverd aan Luxair. In november 2008 werd de eerste Embraer 190 geleverd aan de KLM om daar een gedeelte van de Fokker-vloot te vervangen. KLM-partner Air France is al jaren vaste klant bij Embraer.

