Atlas Guadalajara is een Mexicaanse voetbalclub uit Guadalajara. De club is opgericht op 15 augustus 1916. Thuisstadion is het immense Estadio Jalisco, waarin ook Chivas de Guadalajara zijn thuiswedstrijden in afwerkt. Het Estadio Jalisco was ook een van de stadions tijdens het Wereldkampioenschap Voetbal van 1986.

Goran Višnjić (Šibenik (Kroatië), 9 september 1972) is een Kroatisch acteur, die ook in Amerikaanse films en televisieseries speelt.
Višnjić was parachutist in het Kroatische leger voordat hij acteur werd. Van 1993 tot 2000 was hij de jongste Hamlet ooit, in het gelijknamige toneelstuk van Shakespeare.
In 1995 speelde hij voor het eerst in een Amerikaanse productie, de televisiefilm "Night Watch" met Pierce Brosnan in de hoofdrol. Zijn doorbraak kwam echter met zijn rol in de film "Welcome to Sarajevo" uit 1997.
In 1998 speelde hij niet alleen naast Nicole Kidman en Sandra Bullock in de film Practical Magic, maar speelde hij ook de minnaar van Madonna in de videoclip bij haar hit "The Power of Good-bye".
De grootste bekendheid verwierf Višnjić echter als "Dr. Luka Kovač" in de televisieserie "E.R.".
In 2004 speelde hij de hoofdrol in de film "Spartacus". Daarna was hij te zien in Elektra naast Jennifer Garner.

Olivier B. Bommel, ook wel "Heer Bommel", "Heer Ollie" (door Tom Poes), "OBB" (door AWS) en "Heer Olivier" (door Joost) genoemd, is een beroemde Nederlandse stripfiguur uit de stripreeks de "Bommelsaga" of de "Avonturen van Tom Poes", bedacht door Marten Toonder.
Olivier B. Bommel, geboren 13 december, maakte zijn debuut op 12 juli 1941 in het derde avontuur van Tom Poes ("In de tovertuin"). Aanvankelijk was hij een domme, lawaaierige, rijke buitenlander. De beer bleef een vast personage in de strips, met uitzondering van het 17e avontuur, "Het geheim van het noorderlicht". Met de ontwikkeling van zijn personage door de jaren nam hij geleidelijk zelfs de hoofdrol over van Tom Poes. 
In "De meester-schilder" heeft hij familieportretten hangen van zijn oudoom Zebedeus Quirinus, oom Archibald, peettante Oliva, grootvader en neef Zacharias.
Heer Bommel is de bewoner van Slot Bommelstein, gelegen aan de Distellaan 13, vier kilometer ten zuiden van de stad Rommeldam, volgens het verhaal "De Hachelbouten". Hij rijdt in een bescheiden auto (de "Oude Schicht"), gaat gekleed in een geruite jas, en rookt vaak een pijp. Aangezien een "heer van stand" een "teer gestel" heeft, zorgt Joost, zijn onvolprezen bediende, voor alle dagelijkse beslommeringen. Geld speelt geen rol voor deze heer van stand en een "eenvoudige doch voedzame maaltijd" (die zelden eenvoudig is, maar altijd voedzaam) is op Slot Bommelstein gegarandeerd. Vanaf het verhaal "De kiekvogel" ontstaat er een verhouding met buurvrouw Anne Marie Doddel, en deze juffrouw vestigt zich in het laatste verhaal, "Het einde van eindeloos", definitief op Bommelstein als mevrouw Bommel.
Bommel is een echte antiheld. Hij is naïef, laf (terwijl hij zelf juist geregeld prat gaat op zijn dapperheid), onnadenkend, kortzichtig, impulsief, kleinzerig, koppig en betweterig, maar draagt het hart op de goede plek en wordt niet zelden door barmhartigheid tot grootse daden aangezet, bijvoorbeeld door onderdak te bieden aan twee "slijtmijten" en zodoende met ragfijn spel een crisis in het beton te veroorzaken. Met zijn onbesuisde acties veroorzaakt hij echter vaak problemen, die dan door zijn vriend ("verzin toch eens een list") Tom Poes - door Bommel steevast "jonge vriend" genoemd - worden opgelost. Door zijn kortzichtigheid en zelfoverschatting heeft hij dit niet altijd in de gaten en gunt hij Tom Poes zelden de eer die hem toekomt.
Bommel is een "heer van stand", naar eigen zeggen, hoewel dit met name door Markies de Canteclaer, die hem een parvenu vindt, fel wordt bestreden. Slot Bommelstein is de Markies een doorn in het oog en de bewoner ervan is zo mogelijk nog erger. Hoewel heer Bommel niet over de kennis, intelligentie en manieren beschikt die de Markies van een "heer van stand" verwacht, maken zijn gulheid, gastvrijheid en vergevingsgezindheid veel goed en geldt hij in Rommeldam als een ietwat excentriek, maar gewaardeerd medeburger, wat tot uiting komt in zijn lidmaatschap van de Kleine Club.
Zijn grootste bewonderaar is Kwetal, die Bommel "een groot denkraam" toedicht en blindelings vertrouwt op diens oordeel. Dit heeft niet altijd gunstige gevolgen, maar heer Bommel weet met de hulp van Tom Poes de zaken meestal weer ten goede te keren, zodat Kwetal zelden in zijn vertrouwen wordt teleurgesteld.
Marten Toonder heeft gezegd, onder andere in een radio-interview in 1973, dat de initiaal B in de naam Olivier "B." nergens voor staat. Het gebruik van een afgekorte "middle name" zou een statusverhogend effect hebben en is in Bommels land van herkomst, Amerika, gebruikelijk. In de brievenrubriek "Van heer tot heer" in het weekblad "Tom Poes", dat van 1947 tot 1951 verscheen, beweerde een redactrice ten onrechte dat de B voor Berendinus stond. Ook is deze tweede naam te lezen in het profiel over de Bommelstrip op de website van de "NRC".
Een citaat uit een interview met Marten Toonder in Hervormd Nederland van 28 maart 1992 over Bommel als beer: "De beer is een soort tussenvorm tussen geest en materie. Hij is een beetje onhandig, omdat de overbrugging tussen die twee zo ontzettend moeilijk is. Net zoals de mens probeert de beer het Hoge te bereiken, maar dat wordt bemoeilijkt door zijn eigen plompheid. Dat wist ik niet, maar dat heb ik vanzelf ontdekt door de theorieën van Bommel."
Sinds 1964 staat een standbeeld van Olivier B. Bommel in het centrum van Den Bommel. Het oorspronkelijke beeld was een initiatief van het Leidse studentendispuut "Ollie B." Het werd in 1995 vervangen door een bronzen exemplaar; het oude beeld staat sindsdien in de openbare basisschool "Ollie B. Bommel".
In 1983 is er een avondvullende tekenfilm van Olivier B. Bommel met de titel "Als je begrijpt wat ik bedoel" uitgebracht door Toonder Studio's. De film stond onder regie van Harrie Geelen.
In 1997, en in de reprise van 2006, speelde Jon van Eerd de rol van Olivier B. Bommel in de musical "Olivier B. Bommel en de Trullenhoedster". Deze musical was onder het toeziend oog van Marten Toonder tot stand gekomen bij het productiehuis van Opus One. Opus One bracht in het seizoen 2011-2012 een productie van Ollie B. Bommel op de planken genaamd "Ollie B. Bommel en Tom Poes in de nieuwe ijstijd". 2012 was tevens het 100ste geboortejaar van Marten Toonder en de voorstelling stond dan ook in het teken van deze gebeurtenis.
In 2006 is het boekje "Bommel-citaten" gepubliceerd. Per onderwerp gerubriceerd geven de citaten een scherp inzicht in de denkwereld van Heer Olivier. Duidelijk blijkt dat hij voor elke situatie wel een goed woord heeft.
In 2007 publiceerde Jenno Witsen de "Bommel Reisgids", uitgegeven door Uitgeverij Ton Paauw en door De Bezige Bij. Hierin werd het gebied van slot Bommelstein, de stad Rommeldam en de bijbehorende buitengebieden gedetailleerd beschreven en in kaart gebracht.
In februari 2007 werd door de NPS begonnen aan een serie hoorspelen over Ollie B. Bommel, bestaande uit 440 afleveringen van een kwartier. De reeks is in een periode van twee jaar uitgezonden. Peter te Nuyl bewerkte de oorspronkelijke verhalen en nam de eindregie voor zijn rekening.
In oktober 2012 publiceerde Uitgeverij Personalia in samenwerking met de Toonder Compagnie de eerste Bommelglossy, een eenmalige uitgave ter gelegenheid van het Toonderjaar, met als hoofdredacteur Olivier B. Bommel zelf en bijdragen van diverse tekenaars en schrijvers, zoals Jan Kruis, Dick Matena, Thé Tjong-Khing, Midas Dekkers, Wil Raymakers, Gerben Valkema, Patty Klein, Jan van Haasteren, Jan Steeman, Jean-Marc van Tol, Andrea Kruis, Arend van Dam, Wim Hazeu en Peter van Straaten.
Vaste, voor het personage typerende uitdrukkingen worden met een zo grote regelmaat door de tekst gemengd, dat we ze wel als het belangrijkste middel tot karaktertekening kunnen beschouwen.
De titels van de bundels (waarin meestal 3 verhalen zijn opgenomen) zijn zulke uitdrukkingen, meestal van heer Bommel zelf; bijvoorbeeld:

Anne Somers (Leuven, 7 december 1970) is een Vlaams actrice die vooral bekend is als "Veronique Van den Bossche" uit de soap Familie. Ze was ook te zien in de ziekenhuisserie Spoed als verpleegster Anouk van Diest en de film Het witte bloed van stripheld Kiekeboe.
Somers is gehuwd en heeft twee kinderen, een zoon Andreas (°1998) en een dochter Mathilde (°2000).


De moesdistel ("Cirsium oleraceum") is een 60-150 cm hoge overblijvende plant uit de composietenfamilie ("Asteraceae").
De onderste bladen zijn veerspletig tot ongedeeld, en zittend. De bovenste bladeren zijn lichtgroen of geelgroen en stengelomvattend. De bladeren zijn slap en de weinige stekels die op de stengels te vinden zijn, zijn niet scherp.
De geel-witte bloemhoofdjes worden door grote, bleke schutbladen omgeven. De bloeiperiode loopt van juli tot september.
De moesdistel houdt van vochtige standplaatsen als vlakke heidevelden, natte weilanden, vochtige bergbossen en beekoevers. Het voorkomen van de plant is een indicator voor stikstofrijke grond. In de Alpen komt de soort tot op 2000 m hoogte voor.
In Europa loopt haar verspreidingsgebied van Scandinavië tot Bulgarije. Vooral in Midden-Europa kan ze plaatselijk talrijk zijn.
In Nederland stond ze op de rode lijst van 1996 in categorie: zeldzaam maar stabiel. In de rode lijst van 2003 komt ze niet meer voor. In Vlaanderen is haar status: niet bedreigd.
De moesdistel wordt door weidedieren versmaad en ook gedroogd is ze ongeschikt omdat ze neigt te verbrokkelen. Bij boeren is ze daarom niet erg gewaardeerd.
Zowel de Nederlandse naam als de Duitse naam Kohldistel is gegeven doordat de plant in het verleden in tijden van honger als voedsel is gebruikt.

