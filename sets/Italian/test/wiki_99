Nacque a Cutigliano in provincia di Pistoia da Francesco, maresciallo del corpo forestale originario di Pezzolo, nella Valle di Scalve e da Maria Elisabetta Fanfani, casalinga di Pieve Santo Stefano in provincia di Arezzo, quarto di cinque figli. Per seguire il padre nel suo lavoro visse all'Abetone, a Fiume (Croazia), a Pisino e nel 1937 arrivò a Cividale del Friuli. 
A Cividale conseguì la maturità classica nel Liceo Paolo Diacono e, successivamente combatté giovanissimo nell'ultima guerra. In seguito si iscrisse alla Facoltà di Chimica nell'Università degli Studi di Padova, che fu però costretto ad abbandonare, dopo aver sostenuto un solo esame, a causa della situazione finanziaria della famiglia che non poteva sostenerne i costi. Si iscrisse quindi alla Facoltà di Farmacia nell'Università degli Studi di Urbino dove si laureò nel 1948. Nel 1949 trovò impiego come aiuto farmacista a Milano. Nel 1950, in seguito al pensionamento del padre, la sua famiglia si trasferì ad Arezzo, mentre lui e sua moglie si trasferirono a Milano, dove, nel 1951, assunse la direzione di una importante farmacia. Nel 1954 entrò, in qualità di propagandista, nella Casa Farmaceutica Carlo Erba che gli assegnò la provincia di Brescia. Nel 1959, in seguito ad un concorso, divenne titolare di una farmacia a Virle Treponti nel comune di Rezzato. 
Fu farmacista per necessità, dal momento in cui la sua vera vocazione era la ricerca storica e archeologica, che lo spinse ad iniziare gli studi per poter intraprendere la carriera universitaria. Nel tempo libero si dedicava a ricerche sull'arte e la cultura longobarda.
L'esordio nel campo dell'archeologia e della storia dell'arte si manifestò con la pubblicazione, nel 1966, in collaborazione con il medievalista Gaetano Panazza, direttore dei Civici Musei di Brescia, del terzo volume del "Corpus della scultura altomedievale", dedicato a "La Diocesi di Brescia". La sua attività riguardò da un lato studi di tipo archeologico, principalmente inerenti al periodo romano e altomedievale, con particolare interesse verso l'arte e la cultura longobarda e, dall'altro, studi riguardanti la storia economica. Collaborò, inoltre, con il Centro italiano di studi sull'alto medioevo. Nelle sue prime pubblicazioni fu seguito da Carlo Guido Mor, storico e genero di Pier Silverio Leicht e da Amintore Fanfani, i quali avevano riconosciuto il suo valore nel campo della ricerca. In particolare Amintore Fanfani, notando la predisposizione di Tagliaferri verso una disciplina storica che aveva molti punti di contatto con quella insegnata dallo stesso Fanfani all'Università di Roma, gli suggerì di dedicarsi alla storia economica. Fanfani rimase il suo punto di riferimento scientifico più preciso. Il rapporto con Fanfani fu un rapporto privilegiato e particolare, di stima, fiducia e grande confidenza. 
Il primo lavoro scientificamente importante fu la pubblicazione nel 1964 della raccolta in memoria di Gian Piero Bognetti dal titolo "Problemi della civiltà e della economia longobarda" pubblicato da Giuffrè Editore, la casa editrice con cui pubblicherà le sue opere più importanti fino all'inizio degli anni '80. La pubblicazione è contenuta nella collana storica "Economia e storia" fondata e diretta da Amintore Fanfani. L'anno dopo pubblicò la prima autorevole sintesi di anni di lavoro e di attenzione al mondo longobardo "I longobardi nella civiltà e nell'economia italiana del primo Medioevo". Con il passaggio alla storia economica, i suoi lavori si indirizzarono alla nuova disciplina, con particolare attenzione all'area veneta e friulana, esordendo, nel 1966, con l'opera "L'economia veronese secondo gli estimi dal 1409 al 1635".
Esercitò la professione di farmacista fino al 1965, anno in cui tornò a Cividale con la famiglia dopo aver preso la coraggiosa decisione di cedere la farmacia e di cambiare attività, dedicandosi alla carriera universitaria. A Cividale lo legavano, oltre che i ricordi e gli affetti, anche la ricchezza della sua storia, alla quale dedicò numerosi lavori. Un'altra parte importante della sua vita fu l'attività seminariale e congressuale. A Cividale volle organizzare, nel 1983, un importante convegno scientifico su "I ceti dirigenti in Italia in età moderna e contemporanea", che chiamò a raccolta studiosi nazionali di alto livello e di cui curò la pubblicazione degli atti l'anno successivo. 
Fu fondamentalmente uno storico economico. Infatti il suo più grande contributo letterario dato dal suo lavoro fu la stesura dei 14 volumi delle "Relazioni dei Rettori Veneti di Terraferma (1970-1979)", che racchiudono le informazioni di tre secoli di vita nella società della Serenissima Repubblica di Venezia.
Dal 1965 al 1968 fu assistente incaricato alla cattedra di Storia economica presso l'Università degli Studi di Padova, sede distaccata di Verona, ricoperta da Gino Barbieri.
Nel 1968 conseguì la libera docenza in Storia Economica. Nello stesso anno divenne libero docente di Storia economica nell'Università Ca' Foscari di Venezia, sulla cattedra di Gino Luzzatto, periodo nel quale assunse anche la direzione dell'Istituto di Storia Economica di Venezia. Qui inizia la pubblicazione della prima collana "Studi e Ricerche". Il primo numero "Cinquant'anni di Storia economica a Ca' Foscari" esce nel gennaio 1970 e ricostruisce la storia di Ca' Foscari; il secondo, a distanza di cinque mesi contiene una trattazione su "Economia e società nella Repubblica veneta tra '400 e '700"; il terzo "Sei temi di storia economica secondo la documentazione d'achivio" è una raccolta miscellanea con saggi di alcuni suoi collaboratori.
Il 1 novembre 1970 venne chiamato dall'Università degli Studi di Trieste a ricoprire la cattedra di Storia Economica nella Facoltà di Economia e Commercio, prima come professore straordinario e, dal 1º novembre 1973, come ordinario, dopo aver pubblicato, nel 1968, due grandi opere di analisi storico economica, "Consumi e tenore di vita di una famiglia borghese del 600" e "Struttura e politica sociale in una Comunità veneta del '500". Nel 1972 curò l'opera in onore di Paolo Lino Zovatto, studioso di arte e archeologia paleocristiana e altomedievale a Brescia, che divenne un'opera di grande valore per la raccolta miscellanea su archeologia, arte, cultura, istituzioni ed economia tra il periodo paleocristiano e il XIX secolo. 
Dal 1970 al 1981 assunse la direzione dell'Istituto di Storia Economica dove diede il via alla pubblicazione delle "Relazioni dei Rettori veneti in Terraferma". Nel 1972, anno di avvio delle relazioni, pubblicò "Strutture sociali e sistemi economici precapitalistici", un lavoro di dieci temi di storia che fa il punto sulle tendenze della storiografia, che racchiude i risultati dei suoi studi sul metodo d'indagine della storia economica per il periodo antico e per il periodo moderno, utilizzando la sua profonda conoscenza del mondo romano e del sistema longobardo per leggere il divenire storico occidentale. È stato uno dei rarissimi uomini di cultura italiani di confine a impegnarsi nello studio della lingua slovena, stringendo rapporti intellettuali con gli storici sloveni e pubblicando propri contributi sulle loro riviste.
Il 1 novembre 1981 fu trasferito, su sua richiesta, all'Università degli Studi di Udine sulla cattedra di Storia Moderna e Contemporanea nella Facoltà di Lingue e Letterature Straniere, fino al 1991. Dal 1981 al 1990 diresse l'Istituto di Storia di Udine che riorganizzò dal punto di vista didattico e scientifico, curando una collana di volumi che dal 1982 al 1987 produsse 15 titoli.
Dal 1 novembre 1991 chiese la collocazione nel fuori ruolo volontario per cinque anni a causa di motivi legati alla salute. Morì tre anni dopo a seguito di una grave malattia.
La ricerca archeologia, intesa come scienza da affiancare alla storia per colmare gli immensi vuoti delle fonti scritte, fu la sua più grande passione. Tagliaferri fu promotore di scavi archeologici, specialmente nel cividalese, come le due campagne di scavo della necropoli di Santo Stefano in Pertica, nel 1987 e 1988, al fine di incrementare le conoscenze sulla Cividale longobarda e rinnovare il repertorio del Museo in vista della mostra tenutasi nel 1990. Fu patrocinatore di mostre, pubblicazioni e studi di carattere archeologico. Fu molto interessato alla ricerca di superficie, consistente nel rilevare sul terreno le tracce di insediamenti, fortificazioni, fornaci, fonderie, strade, ecc. per ricostruire la storia antica del territorio e delle popolazioni antecedenti. Negli ultimi anni di vita trascorse gran parte del suo tempo alla ricerca di tracce superficiali della presenza dell'uomo, sia sul territorio friulano (nella vasta zona fra il fiume Tagliamento e l'arco alpino orientale sia su quello umbro-toscano (nell'alta valle del Tevere), luogo d'origine della madre, attraverso sopralluoghi e ricerche sul campo. L'indagine nell'Alta Valtiberina, per mezzo della ricerca di superficie, interessò oltre 400 insediamenti romani. Come frutto di queste ricerche, nel 1991, viene pubblicato "Romani e non romani nell'alta valle del Tevere", che relazionò lo stesso anno durante il convegno "L'Alta Valle del Tevere tra epoca romana e medioevo" tenutosi a Pieve Santo Stefano, a cura di Tommaso Fanfani con interventi di Giovanni Cherubini, don Antonio Bacci e la presenza di Amintore Fanfani.
Particolarmente importante fu la scoperta di un bronzetto romano raffigurante il dio fanciullo Horus-Arpocrate appoggiato al tralcio di una vite matura, ritrovato tra i resti superficiali di una villa rustica in un insediamento nei pressi di Orzano (Udine), oggi conservato nel Museo archeologico nazionale di Cividale del Friuli.
Promosse gruppi di lavoro sul campo costituiti da giovani ai quali insegnò l'amore per la ricerca e l'entusiasmo per la vita accademica.
Nel 1972 propose di allestire a Cividale del Friuli una mostra sui Longobardi.
Il progetto piacque ai maggiori storici e specialisti europei di quel tempo come Joachim Werner di Monaco di Baviera, I. Bona di Budapest, J. Svoboda di Praga, Carlo Guido Mor e Mario Brozzi di Cividale del Friuli.
Immediato appoggio e totale disponibilità furono anche dati da Aldo Rizzi, direttore dei Musei Civici di Udine e da Antonio Comelli, Presidente della Giunta Regionale. La realizzazione del progetto, che sembrava procedere secondo le aspettative, venne ostacolata, anche da chi si era dimostrato favorevole, quando si trattò di passare alla fase di realizzazione. Il progetto restò insabbiato, dopo essere stato ritirato e messo da parte fino al 1985, anno in cui Tagliaferri lo ripropose, non ostante le innumerevoli difficoltà. Tagliaferri, direttore da più di sei anni del Museo Archeologico Nazionale di Cividale, intervenne dunque in prima persona per mettere fine alle polemiche sorte sia in sede locale sia in sede regionale e, fino al momento in cui si giunse ad un accordo.
Il primo passo fu il restauro della collezione longobarda, conservata nel Museo del cividalese. Seguirono, nel 1987 e 1988, le due campagne di scavo nella necropoli di Santo Stefano in Pertica, affidate alla dottoressa Paola Lopreato. Nel frattempo si rivolse, coadiuvato dall'amico e collega Bruno Polese, a musei nazionali ed esteri al fine di disporre di altro materiale da esporre per arricchire il repertorio museale. Venne allestita la mostra a Udine e, con un compromesso, mai accettato da Tagliaferri, venne dislocata in due sedi distinte: Udine e Cividale. La gestione della sede udinese fu affidata Gian Carlo Menis e la sede cividalese a Tagliaferri. Egli curò nel frattempo il trasloco di tutto il materiale del Museo, archivio e biblioteca dalla vecchia sede di Palazzo De Nordis alla nuova sede nel palazzo dei Provveditori Veneti, da poco restituito all'originale splendore a cura dell'architetto Domenico A. Valentino, soprintendente per i Beni Ambientali, Archeologici, Artistici e Storici della Regione Friuli-Venezia Giulia dal 1986.
Completato il trasferimento, in seguito ad un primo lavoro di riordino e catalogazione dei reperti la mostra venne allestita con l'assistenza dello studio degli Architetti Avon. I due contenitori della mostra furono individuati nel Palazzo dei Provveditori a Cividale del Friuli e nella Villa Manin di Passariano. 
La mostra "I Longobardi: grandezza e splendore di un popolo d'Europa" venne inaugurata il 2 giugno 1990 dall'allora Presidente del Senato Giovanni Spadolini.
La chiusura della mostra era stata programmata per i primi giorni di ottobre, ma visto il grande successo e l'eccezionale partecipazione di pubblico, in particolare nella sede di Cividale, la data fu prorogata al 1 novembre 1990.
Cividale del Friuli, capitale del primo ducato longobardo, fu riscoperta, in virtù della mostra, dal turismo sia italiano che estero.
In campo scientifico l'evento ebbe risonanza internazionale, dando luogo a nuove teorie sulla presenza longobarda in Italia e alla diffusione di innovative idee sul rapporto tra i Longobardi e l'ambiente romano-bizantino. 
Venne scoperta la grande potenzialità di Cividale nell'accogliere mostre archeologiche e altre manifestazioni di carattere culturale.
Tagliaferri elaborò un nuovo progetto riguardante l'esposizione al pubblico dei codici conservati nel Museo archeologico di Cividale senza però vederne la realizzazione a causa della improvvisa morte. Egli è ricordato tuttora come uno dei più autorevoli esperti della civiltà longobarda. 
Nel 1961 fu socio corrispondente della "Deputazione di Storia Patria per il Friuli", nel 1969 deputato e nel 1989 deputato emerito.
Nel 1968 fu socio dell'Ateneo di Brescia.
Nel 1970 fu socio ordinario dell"'Accademia di Scienze, Lettere e Arti di Udine".
Dal 1971 al 1973 fu socio e direttore dell’"Associazione per lo Sviluppo degli Studi Storici ed Artistici" di Cividale del Friuli, costituita il 25 febbraio 1971 a Cividale del Friuli con Maria Luisa Cornacchini, Ottavio Cotterli, Mario Brozzi, Giovanni Del Basso, Antonio Picotti, Francesco Amato, Albano Bernardi e Sergio Miconi.
Fu Presidente del "Centro di Ricerca e Documentazione Storico-economica Regionale" costituito il 27 febbraio 1978 a Cividale del Friuli con Tommaso Fanfani, Giovanni Panjek, Alessandro Giannatasio e Bruno Polese.
Fu socio fondatore e consigliere dell"'Istituto Pio Paschini per la storia della chiesa in Friuli".
Dal 1983 fu socio corrispondente interno della "Deputazione di Storia Patria per le Venezie".
Fu componente del Comitato Scientifico della rivista "Il Pensiero economico moderno" presieduto da Gino Barbieri.
Fu co-fondatore del "Centro per la Promozione e lo Sviluppo del Corso di laurea in Storia e Tutela dei Beni Culturali", con Giuseppe Maria Pilo Marino De Grassi. Fece parte del Comitato direttivo fin dalla costituzione avvenuta il 31 ottobre 1985.
Ne derivò la pubblicazione di "ARTE/Documento", rivista e collezione libraria sul dibattito di problemi attinenti alla conoscenza, alla tutela e alla valorizzazione dei beni culturali.
Dal 1980 al 1990 ricoprì, a titolo gratuito, l'incarico ministeriale di direttore del Museo archeologico nazionale di Cividale del Friuli, fondato dal conte Michele della Torre Valsassina. 
Il 20 dicembre 1992 fu nominato conservatore onorario dal Ministero dei beni e delle attività culturali e del turismo, per i meriti scientifici acquisiti e l'impegno dedicato.
Dal 1989 al 1992 fu componente del Consiglio di Amministrazione della Fondazione "de Claricini Dornpacher" di Bottenicco di Moimacco.
Nel periodo 1988-1993 fu Presidente della "Deputazione di Storia Patria per il Friuli", succedendo nella carica al suo grande amico prof. Carlo Guido Mor e Direttore del giornale della Deputazione "Memorie Storiche Forogiuliesi".
Dal 1991 fino alla sua scomparsa diresse e curò "Forum Iulii", annuario del Museo archeologico nazionale di Cividale del Friuli, dal n. 5 al n. XVI.
Nel 2013 l"'Associazione Longobardia" ha intitolato il Comitato Scientifico a suo nome: "Comitato Scientifico internazionale “Amelio Tagliaferri”"
L'idea di realizzare la pubblicazione delle "Relazioni dei Rettori Veneti in Terraferma" nacque nell'Archivio di Stato di Venezia, dai "Frari", dove Tagliaferri con i suoi collaboratori (Giorgio Borelli, Tommaso Fanfani, Giovanni Panjek e Bruno Polese) ricercò i documenti relativi ai rapporti fra la Serenissima Repubblica di San Marco (la "Dominante") e la Terraferma su cui ei Dogi della Repubblica di Venezia e le magistrature veneziane esercitavano il controllo politico ed economico. Ne fu non solo l'ideatore e il coordinatore scientifico, ma partecipò in prima persona alla realizzazione della maggior parte del lavoro, dalla trascrizione delle relazioni alla correzione delle bozze.
La Terraferma Veneta era composta da 15 province, le quali si estendevano dalle montuose Belluno e Feltre al Po, confine con Ferrara, dall'Adriatico al Mincio includendo la "Marca Trevigiana", la "Patria del Friuli" e i territori di Bergamo, Brescia, Verona, Vicenza e Padova. Per quasi tre secoli, dall'inizio del Quattrocento alla fine della Repubblica (Trattato di Campoformido del 1797). La Serenissima inviò annualmente, in questi territori, un magistrato appartenente alla nobiltà veneziana al fine di mantener le province sotto controllo. Il rettore, al termine del mandato, che mediamente andava da un anno a quindici mesi, doveva presentare al doge un resoconto sull'attività politica, amministrativa ed economica relativa al periodo del suo incarico. Si trattava di rapporti segreti che costituiscono per gli storici una fonte di primaria importanza per capire e conoscere la società della Terraferma Veneta e della stessa Venezia.
Tagliaferri progettò e realizzo, con l'Istituto di Storia economica dell'Università degli studi di Trieste, la pubblicazione dal gennaio 1970 al 1979 di 1041 rapporti portati alla luce dall'Archivio dei Frari, dalla Biblioteca nazionale Marciana e da altre istituzioni. Il primo volume "La Patria del Friuli (Luogotenenza di Udine)" fu pubblicato nel 1973. L'ultimo della serie, il XIV "Provveditorato Generale di Palma (Nova)" fu pubblicato nel 1979.
Le "Relazioni" vennero presentate da Tagliaferri al convegno "Venezia e la Terraferma attraverso le Relazioni dei Rettori", tenutosi il 23 e il 24 settembre 1980 a Trieste, a cui parteciparono Gino Barbieri, Bogo Grafenauer, Umberto Meoli, Angelo Ventura, Gaetano Cozzi e Vittore Branca. Si trattò di un momento importante per la storiografia veneta e rappresentò idealmente la consegna del risultato di dieci anni di lavoro agli studiosi di Venezia e del mondo. 
Oggi l'opera è considerata da tutta la comunità scientifica una pietra miliare, un passaggio obbligato per la conoscenza della storia veneta.
1955
1956
1957
1958
1959
1960
1961
1962
1963
1964
1965
1966
1967
1968
1969
1970
1971
1972
1974
1975
1976
1977
1978
1979
1980
1981
1982
1983
1984
1985
1986
1987
1988
1989
1990
1991
1992
1993
1996
Nell'elenco non stati presi in considerazione recensioni, articoli su giornali e simili sparsi e brevi contributi

