Questa è una lista di personaggi della sitcom della NBC "L'albero delle mele".
Blair Warner è stata interpretata da Lisa Whelchel. Aveva circa 14 anni all'inizio della serie; un episodio della settima stagione narrava del suo 21º compleanno.
All'inizio della serie, Blair era molto ricca e molto ribelle. È stata vista fumare sigarette, bere birra e godere di grande popolarità tra i ragazzi. A differenza di molte delle sue compagne di classe, cercava di perdere la sua verginità. Quando la serie è stata riorganizzata nel 1980, tutte le particolarità del suo carattere furono eliminate o trasferite al nuovo personaggio di Jo Polniaczek e Blair è stata riscritta come una viziata figlia di papà.
Blair era molto vanitosa e credeva di essere perfetta in ogni cosa, ma era anche divertente, gentile e amorevole verso la signora Garrett e le sue amiche, soprattutto Jo. Ha anche ottenuto buoni voti, ha vinto premi scolastici ed è stata incoronata Reginetta dell'Autunno per 3 anni consecutivi. Le manie di grandezza di Blair erano solitamente derise ironicamente da Natalie, Tootie e Jo, facendo commenti sarcastici sulla sua bellezza e sulla sua personalità. Blair si riteneva più importante delle altre poiché era l'erede del business multimilionario di suo padre, la Warner Textile Mills. Ogni problema a Eastland di solito avrà una soluzione proposta da Blair, preceduta dal suo slogan: "Ho appena avuto un'altra delle miei brillanti idee!". Esse, in realtà, erano piuttosto il contrario. Alla fine, ha preferito stare con i piedi per terra, soprattutto dopo aver subito un incidente stradale (dopo essersi addormentata al volante), che l'ha lasciata un po' segnata, rovinando la sua bellezza perfetta.
L'iniziale antipatia tra Blair e Jo era reciproca: Blair riteneva Jo una maleducata e rozza, Jo trovava Blair viziata e snob. Tuttavia, più di una volta Blair ha aiutato Jo nel momento del bisogno (e viceversa), e alla fine le due hanno sviluppato un rapporto molto più amichevole. In un episodio, Jo ha anche definito ufficialmente Blair come la sua migliore amica.
I genitori di Blair hanno divorziato il 14 giugno 1973 e, anche se non dava a vederlo, Blair ha voluto continuare ad avere una famiglia come tutti i suoi amici. Anni dopo, la madre si risposò (per la quarta volta) e diede alla luce una bambina, Bailey. Blair era turbata dalla gravidanza di sua madre ma si innamorò della piccola Bailey non appena la vide.
Un altro segreto di Blair tenuto nascosto alle sue amiche era che sua cugina Geri aveva una paralisi cerebrale. Non era imbarazzata dalla sua parentema piuttosto gelosa di lei, dal momento che Blair era abituata ad essere al centro dell'attenzione. La signora Garrett ha consigliato a Blair di non farsi sopraffare dalla gelosia nei confronti di Geri, mettendo fine alle tensioni tra le due. Meg, la sorellastra maggiore di Blair, visitò Eastland per informare la sorella che stava per diventare una suora; in quell'occasione si viene a sapere che Blair è atea, perché ha chiesto a Dio di non permettere che i suoi genitori divorziassero. Nella vita reale Lisa Whelchel è Cristiana.
Blair ha frequentato Eastland e, dopo essersi diplomata nel 1983, si è iscritta al vicino Langley College. Ha lavorato con la signora Garrett a "Le Delizie di Edna" e, successivamente, a "Over our Heads". Dopo la laurea a Langley, si iscrive alla facoltà di giurisprudenza. Nel finale della serie, acquista la Eastland Academy e ne diventa la preside.
Ne "Il mio amico Arnold," oltre all'episodio "Le compagne di scuola", che funge da pilota per "L'albero delle mele", Blair appare anche in "Il vecchio uomo".
Nel film reunion, Blair è diventata proprietaria di una catena di alberghi.
Natasha Letisha Sage Green, detta Natalie, è stata interpretata da Mindy Cohn. La sua migliore amica nella serie era Tootie. Natalie aveva circa 13 anni all'inizio della serie.
Anche se non può essere considerata una vera bellezza, Natalie è stata coinvolta in molte trame riguardanti il sesso. In un episodio della seconda stagione frequenta un ragazzo e presto si diffonde la voce che Natalie è una ragazza facile. In un episodio della terza stagione, è stata aggredita sulla via del ritorno da una festa in maschera. Nell'episodio controverso "The First Time", verso la fine della serie, è diventata la prima delle ragazze a perdere la verginità, dopo aver dormito con il suo ragazzo Snake per il loro anniversario. Essendo un'ottima scrittrice, ha diretto il giornale di Eastland.
Natalie è ebrea (come Mindy Cohn nella vita reale) e la sua fede è stata trattata in diversi episodi. In uno di essi ella ha festeggiato Hanukkah, mentre la signora Garrett e le altre ragazze celebravano il Natale. In un altro episodio, il padre (adottivo) muore improvvisamente.
Natalie si è diplomata da Eastland nel 1985, verso la fine della sesta stagione, e ha preferito prendersi un anno di pausa prima di iniziare il college per viaggiare, lasciando la famiglia e gli amici sbigottiti. Alla fine dell'anno ha deciso di iscriversi al Langley College e diventa un reporter per il giornale locale di Peekskill. Parte per New York verso la fine della serie, decidendo di rimanere e perseguire il suo sogno di scrittrice. L'episodio, andato in onda nel 1988, è stato originariamente creato per Mindy Cohn come un pilota per una serie spin-off mai concretizzata.
Natalie è l'unica delle ragazze ad essere stata adottata. In un episodio, Blair cerca di rintracciare la madre biologica della ragazza, ma Natalie si rese conto che i suoi veri genitori erano quelli adottivi, anche se non erano biologicamente legati a lei, e rifiutò di rispondere al telefono. A seguito di una discussione con la madre adottiva durante un episodio della quarta stagione, la trama venne ripresa e la madre adottiva rivelò finalmente a Natalie il nome della madre biologica. Natalie la rintracciò e la incontrò, ma con scarsi risultati.
Natalie appare anche in due episodi de "Il mio amico Arnold": "Pigiama party" e "Il vecchio uomo".
Nel film reunion, si scopre che la ragazza viveva un triangolo amoroso con due uomini diversi, nessuno dei quali sapeva dell'altro. I suoi spasimanti Robert e Harper erano disposti, per un breve periodo, a competere per il suo cuore. Anche se preferiva Robert, Natalie sceglie infine Harper. Nonostante ciò lei e Robert sono rimasti in buoni rapporti.
Dorothy Ramsey Williams, detta Tootie, è stata interpretata da Kim Fields. Era la più giovane dei personaggi principali e l'unica ragazza afro-americana. Aveva circa 11 anni all'inizio della serie.
Lei e la sua famiglia provengono da Washington DC. Ha frequentato Eastland per la maggior parte della durata della serie. Le peculiarità di Tootie erano il suo debole per i pattini a rotelle (in un primo momento usato dai produttori per mascherare la bassa statura della Fields) e la sua natura pettegola. Nella vita reale Kim Fields ha dovuto portare l'apparecchio per tre anni, fino al gennaio 1985.
Tootie è stata coinvolta in trame molto particolari. Ad esempio, ha iniziato ad uscire con un ragazzo di nome Fred che preferiva le ragazze bianche a quelle afro-americane. In un altro episodio, Tootie è stata scelta come nuovo volto degli anni '80 da un fotografo, non sapendo di dover posare nuda e venendo salvata dalla signora Garrett all'ultimo minuto. Durante un viaggio a New York City, Tootie ha incontrato una prostituta. Il suo cantante preferito è Jermaine Jackson.
Tootie ha aiutato la signora Garrett con il suo negozio, "Le Delizie di Edna", dopo la scuola e poi ha lavorato a tempo pieno presso il negozio di souvenir "Over our Heads," dopo essersi diplomata a Eastland nel 1986.
Ne "Il mio amico Arnold," oltre all'episodio "Le compagne di scuola", che funge da pilota per "L'albero delle mele", Tootie appare anche in "Pigiama party, Rapina a mano armata, First Day Blues" e "La squadra".
Nel film reunion, si scopre che Tootie ha frequentato la Royal Academy of Dramatic Arts a Londra per perseguire il suo sogni di attrice. Ha avuto una figlia, Tisha, dal suo fidanzato di lunga data e successivamente deceduto marito, Jeff Williams. Dopo la sua visita, Tootie (che ora preferisce essere chiamata Dorothy) ha deciso di abbandonare la TV e sceglie di trasferirsi a New York per dedicarsi al teatro. Tisha è invece rimasta a Peekskill per frequentare l'Eastland Academy e continuare la tradizione di famiglia.
Joanna Marie Polniaczek Bonner, detta Jo, è stata interpretata da Nancy McKeon. Jo è stata introdotta nella seconda stagione nel 1980. Jo è di discendenza polacca e aveva circa 15 anni quando è arrivata a Eastland.
Fin da subito ha preso in antipatia Blair Warner; Jo ha trovato Blair snob e vanitosa e Blair ha trovato Jo irascibile, prepotente, senza classe e poco femminile. Il rapporto tra Blair e Jo peggiora quando il fidanzato di Blair chiede alla Polniaczek di uscire insieme. Un altro problema per Jo sorge dopo aver rubato una camicetta per il compleanno della signora Garrett. Edna è stata successivamente arrestata dopo essere andata a sostituire la camicetta, essendo questa troppo grande, non sapendo che l'indumento era stato rubato.
Jo ha convinto le compagne a rubare il furgone della scuola e utilizzare falsi documenti per acquistare bevande alcoliche in un bar. Il furgone è stato distrutto e le ragazze sono state costrette a lavorare nella mensa di Eastland per compensare i costi di riparazione; questo episodio della seconda stagione è diviso in due parti. Nella seconda parte, le ragazze sono costrette a vivere in una stanza adiacente quella della signora Garrett per un anno; quando la punizione scade, tutte e quattro sono libere di andare ma vengono nuovamente punite per aver sporcato di pittura la loro camera.
Inizialmente, il fidanzato di Jo era il marinaio Eddie Brennan; egli venne a Eastland e convinse Jo a sposarlo. I due progettarono di fuggire in Virginia Occidentale, dove l'età del matrimonio era più bassa, ma la signora Garrett e Blair riuscirono a fermarli. Eddie torna di nuovo nella stagione successiva ma un rapporto a lunga distanza si stava rivelando molto difficile così i due decisero di vedere altre persone per il momento. Eddie è tornato alla fine della quinta stagione ma Tootie scopre che si era sposato con una ragazza italiana. 
Nella quarta stagione Jo stringe amicizia con la sua ventiseienne insegnante di inglese, Gail Gallagher. Gail convince Jo a diventare un'insegnante. Quando Jo scopre da Blair che Gail si dimetterà da Eastland, rimane molto delusa, scoprendo solo in seguito dalla signora Garrett che la donna era una malata terminale. 
Jo e Blair si diplomano da Eastland nel 1983, e si iscrivono al Langley College. Andranno poi a vivere con la signora Garrett. 
Molte delle storie di Jo ruotano intorno ai suoi modi da maschiaccio. Nelle stagioni successive, la femminilità di Jo viene notevolmente evidenziata. Il suo rapporto con Blair è diventato più amichevole col passare del tempo (Jo definisce Blair come la sua migliore amica nell'ultima stagione). Nella stagione finale Jo sposa il musicista Rick Bonner e chiede a Blair di essere la sua damigella d'onore.
Jo è l'unica delle ragazze a non prendere parte a nessun episodio de "Il mio amico Arnold."
Nel film reunion, Jo è assente; viene detto che, essendo ormai un ufficiale di polizia, stava lavorando; tuttavia, ad apparire sono Rick e la loro figlia, Jamie. Nancy McKeon era impegnata con la serie poliziesca The Division, ragion per cui non ha potuto partecipare al film.
Nancy Olson è stata interpretata da Felice Schachter.
Ha frequentato Eastland con le altre ragazze, ed era la migliore amica di Sue Ann, Blair, Natalie e Tootie. Quando il suo personaggio è stato introdotto nel finale di stagione di "Arnold," è stata vista scoraggiata perché suo padre era stato licenziato e non poteva più permettersi di frequentare una scuola privata ma la signora Garrett la incoraggiò a provare ad ottenere una borsa di studio. Nonostante ciò Nancy è comunque rimasta a Eastland.
Il suo hobby preferito era parlare al telefono per ore con il suo ragazzo, Roger Butler, mai apparso nella serie. Nonostante non sia una delle migliori studentesse, ha avuto il punteggio più alto tra tutte le alunne di Eastland nel test del quoziente intellettivo.
Anche se non era più un membro del cast fisso dopo la prima stagione, Nancy è stata vista in vari episodi successivi della seconda e della terza stagione.
Tornò a Peekskill con Sue Ann e Cindy nel 1986 per visitare le loro vecchie amiche. In questo episodio viene rivelato che Nancy è incinta e sta per convolare a nozze con Roger.
Ne "Il mio amico Arnold," viene vista solo in "Le compagne di scuola".
Sue Ann Weaver è stata interpretata da Julie Piekarski.
Sue Ann è originaria di Kansas City. Ha frequentato Eastland ed era amica di Natalie, Nancy, Tootie, Molly, Cindy e Blair. Carina e a volte folle, talvolta è stata vista in concorrenza con Blair quando si trattava di conquistare un ragazzo. Sue Ann era anche molto diligente e ha sempre ottenuto buoni voti nelle varie materie. La sua reputazione di ragazza più intelligente della scuola è stata compromessa quando il suo test del quoziente intellettivo si è rivelato essere il più basso tra tutte le ragazze. La signora Garrett le assicurò che il suo test non aveva nulla a che fare con le sue vere capacità, migliorando l'umore della ragazza. 
Anche se non era più un membro del cast fisso dopo la prima stagione, è stata vista in vari episodi successivi della seconda e della terza stagione.
Tornò a Peekskill con Nancy e Cindy nel 1986 per visitare le loro vecchie amiche. In quell'occasione ha dichiarato di essere dirigente di una società, ma Jo scopre in realtà che ella è una semplice dipendente.
Ne "Il mio amico Arnold," viene vista solo in "Le compagne di scuola".
Cindy Webster è stata interpretata da Julie Anne Haddock. Aveva circa 12 anni all'inizio della serie.
Cindy era un atletico maschiaccio, che, all'inizio della serie, era preoccupata di non essere normale. Il primo episodio della serie si è concentrato su Cindy, preoccupata di essere attratta dalle ragazze, dopo aver sentito dei commenti sprezzanti della snob Blair nei suoi confronti. Solo l'aiuto della signora Garrett riuscirà a risolvere la situazione. L'episodio ha affrontato una questione delicata in un'epoca in cui l'attrazione di ragazze per altre ragazze era raramente discussa in televisione.
Nella serie, la migliore amica e compagna di stanza di Cindy era Sue Ann Weaver, e la coppia appare insieme di frequente agli inizi della serie, anche in un episodio in cui le due si affrontano in una gara di corsa. Cindy fa anche ginnastica. Frequenta la classe di giornalismo con Blair, Jo e Sue Ann.
Anche se non era più un membro del cast fisso dopo la prima stagione, è stata vista in vari episodi successivi della seconda e della terza stagione.
Tornò a Peekskill con Nancy e Sue Ann nel 1986 per visitare le loro vecchie amiche. In quell'occasione è stato rivelato che Cindy è diventata una modella con il nome di Cindy Baker.
Ne "Il mio amico Arnold," viene vista solo in "Pigiama party".
Molly Parker è stata interpretata da Molly Ringwald.
Molly ha frequentato Eastland nella prima stagione. Era una ragazza attivista dalla parlantina veloce ed abile nel suonare la chitarra. Si affretta a sottolineare atti di ingiustizia o di discriminazione tra le ragazze. I genitori di Molly erano divorziati e lei non ha preso bene la notizia della nuova fidanzata di suo padre, rifiutandosi di andare a casa a far loro visita. La signora Garrett ha cercato di ragionare con lei e farla almeno parlare con suo padre. Lei e il genitore giunsero alla fine ad un compromesso e tutto andò per il meglio. Molly è apparsa soltanto nel secondo episodio della seconda stagione, dopo di che non fu più vista.
Ne "Il mio amico Arnold," oltre all'episodio "Le compagne di scuola", che funge da pilota per "L'albero delle mele", Molly appare anche in "Pigiama party".
Steven Bradley è stato interpretato da John Lawlor.
Steven Bradley era il preside di Eastland nella prima stagione. Venendo da un sistema scolastico pubblico, ha più volte chiesto l'aiuto della signora Garrett e della signorina Emily Mahoney, per gestire al meglio le ragazze e l'intera Eastland. Dopo la prima stagione scompare e non viene più nominato, venendo sostituito dal signor Harris (solo per la seconda stagione) e dal signor Parker (dalla terza stagione in poi).
Emily Mahoney è stata interpretata da Jenny O'Hara.
Emily Mahoney è stata un'insegnante di Eastland. Si occupava principalmente della preparazione delle ragazze, con l'aiuto del signor Bradley e della signora Garrett. È un'accanita sostenitrice delle regole ed è per questo costantemente presa in giro dal preside Bradley. Dopo i primi quattro episodi della prima stagione, scompare e non viene più nominata.
Beverly Ann Stickle è stata interpretata da Cloris Leachman.
Beverly Ann è la sorella della signora Garrett ed entra in scena nell'autunno del 1986, dopo che Edna si sposa e si trasferisce in Africa per lavorare nel Corpo di pace. Edna vuole che qualcuno tenga d'occhio le ragazze come aveva fatto lei per tanti anni. In realtà, il contratto di Charlotte Rae era scaduto e non venne rinnovato, poiché la Rae non voleva continuare con la serie. A quel tempo, "L'albero delle mele" era ancora redditizio per la NBC, che decise di rinnovare la serie a condizione di avere una nuova figura materna al timone.
È diventata la proprietaria della casa della signora Garrett e del negozio. Il ruolo di Beverly Ann venne ampliato da confidente a madre quando adottò legalmente il commesso della boutique, Andy Moffett e la studentessa australiana, Pippa McKenna.
Andy Moffet è stato interpretato da Mackenzie Astin. 
Andy viene inizialmente introdotto nella sesta stagione, divenendo il fattorino della signora Garrett. Aveva una piccola cotta per tutte le ragazze. Rimase il fattorino anche quando il negozio fu incendiato e trasformato in una boutique. Nel 1986, i genitori adottivi di Andy divorziarono e venne adottato da Beverly Ann. Nella nona stagione Pippa McKenna diventa sua sorella. Entrambi finiscono per condividere l'ormai ex negozio, trasformato in una stanza.
Pippa McKenna è stata interpretata da Sherrie Krenn. 
Pippa entra in scena nella nona stagione come una studentessa australiana della Koolunga Academy, venuta in America per uno scambio culturale con Eastland. Nonostante sia venuta per studiare a Eastland, viene ospitata dalle ragazze in casa della signora Garrett. Viene adottata da Beverly Ann, divenendo anche sorella di Andy.
George Burnett è stato interpretato da George Clooney. 
George viene introdotto nella settima stagione, quando il negozio della signora Garrett doveva essere ricostruito dopo un incendio. Le ragazze scoprono un quotidiano in casa loro indirizzato ad un certo George. Il ragazzo entra quindi in scena come proprietario del giornale, che lavora in un negozio di ferramenta con il padre e che si appassiona alle vicende di politica estera, in particolare quelle relative al Medio Oriente. Quando le ragazze scoprono che è un tuttofare, lo assumono per ricostruire il negozio. Nell'ottava stagione, egli abbandona il suo lavoro al negozio di ferramenta e sparisce così dalla serie.
Kelly Affinado è stata interpretata da Pamela Segall. 
Kelly viene introdotta nella quinta stagione ed è una ladra che inizia a derubare "Le Delizie di Edna", estorcendo denaro al negozio per pagare una banda. Jo si dirige al suo appartamento per farsi restituire il denaro e la avverte di non tornare mai più al negozio. Tornò li solamente per chiedere scusa alla signora Garrett e alle ragazze. Esce di scena poco prima della fine della quinta stagione, senza motivazioni chiare.

