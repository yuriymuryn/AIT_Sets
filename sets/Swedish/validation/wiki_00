Amager är en dansk ö i Öresund. Öns norra och västra delar tillhör Köpenhamn, medan övriga delar upptas av Tårnby kommun och Dragørs kommun. 
Amager har en yta på 96,29 km² och befolkningen uppgår till 174 179 personer (1/1 2011). En stor del av bebyggelsen har förortsprägel, men även åtskilliga innerstadskvarter finns (i Köpenhamn, samt i Dragør). På den östra delen av ön finns Kastrups flygplats.
Amager är delvis en konstgjord ö, delvis en naturlig sådan. Ön är mycket låg och vissa delar ligger under havsytan, framför allt det genom fördämning och utfyllnad skapade området Kalvebod Fælled (Vestamager). Ön började uppodlas i större skala under 1500-talets första hälft då kung Kristian II bjöd in nederländska bönder till att odla upp ön för kronans räkning. Flertalet slog sig ned i fiskeläget Dragør där många än idag har namn med nederländskt ursprung som Neels och Tønnes.
Den stora utvecklingsfasen började på 1800-talet då flera fabriker, bostadsområden och militär verksamhet utvecklade sig på ön. Ön, som är förbunden med övriga Köpenhamn genom flera broar, järnväg och Metro, har alltid varit ett arbetarklassfäste med undantag för Dragör och vissa andra områden. Ön har aldrig ansetts vara riktigt "fin" i många köpenhamnsbors ögon, men inställningen håller på att ändras i takt med stigande huspriser.
Under 1900-talet började militären att utveckla stora övningsområden på ön vilket resulterade i Vestamager som idag innefattar ett stort naturområde endast några kilometer från Köpenhamns centrum. Under senare delen av 1900-talet har flygplatsen Kastrup som ligger på ön expanderat kraftigt och i samband med byggandet av Öresundsförbindelsen började även ett stort område byggas som kallas för Ørestad.
Ön återfick i samband med bron även en järnvägsförbindelse vilket inte funnits sedan 1960-talet. En motorväg byggdes samtidigt över öns mellersta del. Köpenhamns metro går till Kastrup och Vestamager. Flera nya byggprojekt har startats i olika områden på ön under 00-talet, bland annat i Islands Brygge och i Ørestad.
På Amager finns bland annat Danmarks Radios nya TV-hus (DR-byen), kongresscentret och mässhallarna Bella Center (där för övrigt det internationella klimatmötet COP15 avhölls i december 2009). Kring metro- och regionaltågstationen Ørestad har ett stort kontors-, handels- och bostadsområde uppförts under 00-talet. Detta sträcker sig från Bella Center i norr till metrostationen Vestamager i söder. Även om området inte ligger vid kusten har Ørestad delvis fått karaktären av en sjöstad genom anläggandet av konstgjorda kanaler och dammar. Vid Islands Brygge finns en "äkta" sjöstad.
Före Öresundsförbindelsens uppförande hade småstaden Dragør en färjeförbindelse med Limhamn i södra Malmö. På grund av denna fanns i Dragør tidigare en betydande gränshandel. Denna har under 2000-talet helt upphört liksom den genomgående trafiken. 
Öns västra del, som utvanns från Öresund under 1920- och 30-talen, är med undantag för Bella Center, Ørestad samt ett koloniområde, avsatt som natur- och rekreationsområde. Marken är ängsmark (odlad mark finns dock på den naturliga delen av öns södra del). 
Längst i söder finns den flerhundraåriga skogen Kongelunden.
På öns östra del, vid Öresundskusten, finns Amager Strandpark med en populär sandstrand. Området har omgestaltats, med en konstgjord ö och en lagun innanför. Nyinvigningen av parken, som funnits sedan 1934, ägde rum 2005. 
Amager är den tätast befolkade ön i Danmark. Den näst mest tätbefolkade är Thurø. 

