Amerika består av landmassorna mellan Atlanten och Stilla havet på västra halvklotet, namngivna efter den italienske upptäcktsresanden Amerigo Vespucci. Amerika uppfattas vanligen idag som två världsdelar, Nordamerika och Sydamerika. Amerika indelas geografiskt i Nordamerika (med Centralamerika) och Sydamerika. Kulturgeografiskt avgränsas också ofta Latinamerika, då inklusive både Central- och Sydamerika samt Mexiko, och Angloamerika, som är USA och Kanada. Områdets totala landyta är ungefär 42 miljoner kvadratkilometer och är således något mindre än Asiens. 
Ofta används "Amerika" och "amerikansk" för enbart landet USA, Amerikas förenta stater, vilket medför en förväxlingsrisk med dubbelkontinenten som helhet men är jämförbart med hur andra landsnamn förkortas i dagligt tal (exempelvis Mexiko, vars fullständiga namn översatt till svenska är Mexikos förenta stater). På engelska och spanska kommer man ofta runt problemet genom att de två världsdelarna kallas "the Americas" respektive "las Américas" ("[de två] Amerikorna", ett uttryck som dock aldrig har etablerats på svenska).
Amerika namngavs efter Amerigo Vespucci, som var den första som insåg att Amerika var en kontinent som nyligen kommit till kännedom för européer, som inte var Östindien. Namnet används 1507 för första gången i en världskarta som skapades av den tyske geografen Martin Waldseemüller och beskriver där Sydamerika. 1511 omnämnes det i ett engelskt skådespel och 1516 används det av Leonardo da Vinci på hans världskarta och vann alltså snabb utbredning. Spanjorerna brukade i början ha andra namn. De kallade landet för "Den nya världen" eller "las Indias occidentales" (västra Indien). För Sydamerika behöll de under hela 1500-talet namnen "Peruana" och "Brasilia". Först på 1600-talet blev namnet Amerika allmänt antaget.

Abba kan avse:

Abbekås (uttalas abbekå-s) är en tätort i Skivarps distrikt (Skivarps socken) på Söderslätt i Skurups kommun.
Abbekås var från början ett fiskeläge på Skånes sydkust mellan Ystad och Trelleborg, omtalad redan på medeltiden. Onsdagen den 13 november 1872 förstördes stora delar av byn av en stormflod kallad Backafloden, framkallad av en orkan som drog in över sydkusten från nordost. 34 hus förstördes, alla fiskeredskap, båtar och befolkningens vinterförråd. Vattenståndet ökade till 3,6 meter över det normala, vilket fortfarande är svenskt rekord. Redan året därpå inleddes med hjälp av statsbidrag arbetet med en riktig hamn, och fisket och kusthandeln kunde åter komma igång. En ny storhetstid för fisket inträffade under andra världskriget.
2011 renoverades pirar och kajer, och inloppet gjordes om för att öka säkerheten i yttre hamnbassängen.
Namnet skrevs 1536 "Abbekassz". Efterleden är "kås", 'båtplats, mindre hamn'. Förleden innehåller förmodligen mansnamnet "Abbi"..
Abbekås hamn består av en yttre och en inre hamnbassäng, där den inre används av fiskarna och den yttre är till för fritidsseglare och gästbåtar. Här finns såväl hamnkrog och hotell som ett modernt tvätt/dusch/toaletthus för besökare. Längre upp i byn finns ytterligare en restaurang och en livsmedelsaffär, ett konstgalleri och två Bed&Breakfast-ställen. Strax öster om byn ligger Abbekås Golfklubb.
Abbekås är omsjunget av Edvard Persson i sången "Abbekåsagåsen Joakim".

