HV71 (Husqvarna Vätterstad 1971, i internationella turneringar HV71 Jönköping), är en ishockeyklubb hemmahörande i södra vätterbygden (Jönköping-Huskvarna), Jönköpings kommun, Sverige. Laget kallas populärt "HV-Blå "eller bara "HV" men även "HÅVE" bland supporters efter Cruts låt. De spelar sina hemmamatcher i Kinnarps Arena i stadsdelen Rosenlund i Jönköping, men klubben har rötter i såväl Jönköpings- som Huskvarnaområdet. Klubben spelar i Svenska hockeyligan (SHL, tidigare Elitserien).
I januari 1945 uppmanade SK Dacke via en tidningsartikel i Smålands Folkblad allmänheten att låta bygga en ishockeyplan på Rocksjön i Jönköping, för att på så vis göra ishockeyn populär i staden. Genom en organisation vid namn "Jönköpings Hockeyallians", vars huvudsakliga syfte var att försöka få en kommunal anläggning, fick man redan 1946 en plan som stod klar, efter att kommunen givit mark och Svenska Hockeyligan bidragit med 750 kr.
I februari 1946 spelades första ishockeymatchen, då Atlas Diesel från Nacka kom på besök inför ca tusen åskådare. Ishockeyn når sin popularitet först på hösten samma år, då Alliansen uppmanar fler klubbar att delta, för att kunna skapa ett seriespel.
De nya klubbar som bildades för seriespel var IK Cyrus, Huskvarna IF, Jönköpings Södra IF, Norrahammars GIS, IK Stefa, Tabergs SK och Vättersnäs IF.
IK Stefa bildades 1947 efter att en personaltidning i Stenholms fabrik skrivit en artikel om ishockey från Kanada. Under flertalet år var IK Stefa det bästa laget i Jönköpingstrakten i tuff konkurrens med Vätternäs IF, Husqvarna IF,[Tabergs SK, Norrahammars IK och Norrahammars GIS. Alla lag har haft en viktig roll för ishockeyns utveckling i Jönköpingstrakten. 
Året innan IK Stefa och Vätternäs IF blev Vätterstads IF bildades HC Dalen, som än idag finns kvar med en duktig ungdomssektion, genom att Norrahammars IK och Tabergs SK gick samman. I slutet av 1960-talet hade Husqvarna IF det tufft, vilket ledde till att snacket om en sammanslagning kom igång. Detta skedde år 1971. Året därpå blev även Norrahammars GIS en del i HV71-familjen.
HV71 bildades, som namnet visar, 1971 vid en sammanslagning av två mindre klubbar, Husqvarna IF och Vätterstads IF. Datumet då klubben bildades var den 24 maj 1971. Lagets första match spelades den 3 oktober 1971 mot Nybro IF i Rosenlundshallen. Slutresultatet blev 4-5. Lennart Hermansson blir HV71:s första målskytt genom sitt 1-0. 
Lagets första match var en träningsmatch mot HC Dalen, som förlorades med 2-3. Man spelar sin första match någonsin i seriespel borta mot Tranås AIF den 11 november 1971. Det blir förlust med 4-3. Den 17-årige Bengt Kinell gör alla HV:s mål. Första hemmamatchen i seriesammanghang spelades 16 november och det slutade med vinst mot BK Kenty (nuvarande Linköpings HC) med 5-1. Den 27 december 1973 spelar laget sin första internationella match, då London Lions gästar Rosenlundshallen. Matchen slutar 5-5 inför 5 000 åskådare.
Första säsongen HV71 spelade använde man sig av röda hemmatröjor. När Husqvarna AB blev huvudsponsorer ändrade man färgerna på hemmatröjorna till den numera blå färgen.
Hemmaplan blev från och med 1971 Rosenlundshallen, som stod klar december 1958, och blev Nordens första moderna ishall. Den första att träna laget blev Folke Jörneke, som endast tränade HV71 i en säsong. Under Göte Wiklunds tid som tränare lyckades HV71 få kvala till högsta ligan, som då var Allsvenskan, men misslyckades. Nästa tränare blev Dan Hober som lyckades föra laget till Elitserien säsongen 1979/1980. Elitseriedebuten kom 27 september 1979 hemma mot Leksands IF, där det slutade med en 4-2 förlust till dalmasarna. Hasse Wallin blir förste målskytt för HV71 i Elitserien. Första vinsten sker hemma mot AIK i omgång 4 med 5-3 7 oktober samma år. Man slutade sist och flyttades ner till Division I igen. Efter kvalspel säsongen 1984/1985 kom HV71 till Elitserien 1985/1986 för att stanna. Man slutade denna säsong som trea och fick i sitt första slutspel spela mot Södertälje SK i semifinal där det slutade med förlust.
Förutom tredjeplaceringen säsongen 1985–86, kom inte HV71 bättre än femteplats i serien. Detta skedde år 1986–87, och då avancerade man inte till slutspel, då det var de fyra bäst placerade lagen som tog sig till slutspel. Man fick istället vänta till nästa säsong innan man spelade slutspel nästa gång, efter att ha slutat sjua i tabellen. Man spelade nu sitt andra SM-slutspel, men åkte ut mot IF Björklöven direkt. Säsongen 1985–86 vann Kari Eloranta, som förste spelare i Elitserien, priset Guldhjälmen som "Elitserien mest värdefullaste spelare, framröstad av spelarna själva".
Hittills hade inte HV71 lyckats vinna en enda match i slutspelet. Påföljande säsong vann man sin första match i ett slutspel, då med 5-4 i sudden death hemma mot Leksands IF. Detta hjälpte inte, då Leksand vann två raka matcher och därmed slog ut HV71 ännu en gång i ett SM-slutspel. Peter Madach blev den förste spelaren i elitserien att vinna pris som årets rookie.
Man deltog i ytterligare två slutspel under denna tid, och man vann ytterligare endast en match i slutspelet, denna gång säsongen 1991–92 mot Färjestads BK med 2-1.
Under åren 1994–2002 marknadsförde sig HV71 med namnet "HV71 Blue Bulls". Detta var ett sätt för elitserielagen att likna NHL-lagens efterled i namnen. Förutom namnbytet ändrades även logotypen två gånger. Den första logotypen från 1971 byttes ut helt under säsongen 1994 till en blå tjur, med skuggning av gult och rött i bakgrunden. Hemmatröjorna var fortfarande blå, men bortatröjorna ändrades till gul. HV71 var, tillsammans med Färjestads BK och Luleå HF enda laget att bära gula bortatröjor.
Första säsongen under Blue Bulls-eran blev det en lock out i NHL. De svenska lagen passade då på att ta hem spelare som har representerat lagen tidigare. Konflikten i NHL upphörde under januari. HV71 tog sig precis till slutspel, med endast tre poäng före AIK, och hamnade som åttonde och sista slutspelslag i slutspelet. Man fick i kvartsfinalen möta storfavoriterna Djurgårdens IF, som vann serien, och det mytades om "skrattmatch". Det hela slutade med 3-0 i matcher för HV71. I semifinal fick man möta regerande mästarna Malmö IF som man vann över med 3-2 i matcher, efter att ha vänt 0-2 underläge. Man var nu i sin första final där redan finalklara Brynäs IF väntade. I förlängningen i den femte direkt avgörande matchen gjorde Johan Lindbom segermålet och HV71 var svenska mästare för första gången. Detta gör även HV71 till första lag att sluta som åttonde lag och bli svenska mästare, något som ännu inte har upprepats av något lag. Tränade Sune Bergman kallades efter detta för "Kung Sune", då det även var hans första år som huvudtränare för de nyblivna mästarna.
Framgångarna väntade på sig, för i tabellen kom man inte på bättre placering än fyra, och man åkte för det mesta alltid ut i första omgången i slutspelet. Logotypen ändrades på nytt. Denna gång återkom den ursprungliga logotypen från 1971, sittande mellan två tjurhorn med texten "Blue Bulls" mellan hornen samt en nosring nedanför hornen.
Efter att ha spelat flera år i Rosenlundshallen kände många att hallen var gammal och sliten. Man ville ha en förändring. När det stod klart att HV71 missade slutspelet säsongen 1998–99 påbörjades bygget av Kinnarps Arena. Bygget av arenan påbörjades i september 1999 och stod klart år 2000. Man byggde till stor del utanför Rosenlundshallens väggaroch tak, trots pågående säsong. HV71 spelade därmed sina hemmamatcher "mitt i en byggarbetsplats". I mitten av 2000 revs taket och delar av väggarna i Rosenlundshallen. Publikkapaciteten ökade från 4 200 till 6 236. Ståplatsantalet (1 200 platser) behölls oförändrad liksom närheten till rinken. Ägare till Kinnarps Arena är HV71, vilket gör HV71 till första svenska lag att äga sin hemmaarena. Kort därefter följde andra klubbar på med exemplet (Färjestad BK äger numer Löfbergs Arena, Luleå HF äger Coop Norrbotten Arena etc.).
Sista säsongen under namnet "HV71 Blue Bulls" spelades 2001/2002. HV71 hade nu blivit ett etablerat storlag i den "svenska ishockeyfamiljen". I det kommande slutspelet lyckades man klara kvartsfinalen, efter 4-1 i matcher mot MIF Redhawks. Därefter tog det slut i semifinalen mot Färjestads BK.
HV71:s ursprungliga logo från 1971 återtogs. "Blue Bulls"-märket användes nu som alternativ logo på tröjorna, sittande på axlarna. Där fick den vara fram till säsongen 2005–06.
Johan Davidsson återvände till HV71 år 2002, efter spel i Finland. Han tog även över kaptensrollen från Per Gustafsson. Efter att ha åkt ur slutspelet 2002–03 värvade man spelare som Andreas Jämtin från AIK, Stefan Hellkvist från Hannover Scorpions, Fredrik Olausson från Mighty Ducks of Anaheim samt inför slutspelet även Jarmo Myllys från SaiPa. Pär Mårts togs även in som tränare. Jämtin hade ett rykte om sig att vara en retsticka på rinken, vilket kunde vara en nytändning för HV71. Jämtin blev genast en publikfavorit för hemmafansen, samtidigt som han irriterade motståndarnas spelare.
Denna säsong vann HV71 serien för första gången i klubbens historia och fick i det kommande slutspelet möta MODO Hockey i kvartsfinalen. Ett MODO som var nära på att missa slutspelet till Södertälje SK. Man trodde det skulle bli en enkel resa genom kvartsfinalen, men redan i första matchen vann MODO med 5-2. Andra matchen spelades i Kinnarps Arena, och slutade med 10-1 till HV71. Man slog ett nytt elitserierekord, då man gjorde sju mål i första perioden och noterades för flest gjorda mål under en period, ett rekord som står sig än idag. Nästa match vann MODO med 6-0, innan HV71 lyckades vinna tre raka matcher och spelade semifinal mot Västra Frölunda HC. Man vann över Frölunda och spelade final mot Färjestads BK, som för övrigt var i sin fjärde raka final. Matcherna mot Färjestads BK blev jämna och det fick gå till sju matcher. I den sjunde matchen vann HV71 med 5-0 och spelarna jublade innan klockan hunnit ringa för full tid. Noterbart är att Stefan Liv, målvakt i HV71, höll nollan fyra gånger under finalserien samt sex gånger under slutspelet, det senare ett rekord som tangerades av Henrik Lundqvist i Frölunda HC följande år.
NHL hotades av en ny lock out till säsongen 2004–05. Många klubbar gjorde klart med flera NHL-spelare, medan HV71 avstod till en början att värva spelare från Nordamerika. Denna säsong fick HV71 kämpa för sitt liv för att inte hamna i Kvalserien. Man var till slut tvungen att värva spelare från NHL. De spelare man värvade var Brian Boucher, Jonathan Cheechoo, Anders Eriksson, Manny Malhotra och Bryan McCabe. Man slutade till slut på plats tio i tabellen, efter nykomlingen Mora IK, och därmed var säsongen över. Detta var första gången som de regerande mästarna inte tog sig till slutspel. Under säsongen fick HV71, tillsammans med Djurgårdens IF och Färjestads BK möta ett ihopsatt All-starlag med NHL-spelare.
Då säsongen 2005–06 skulle starta hade HV71 en kampanj om "Jakten på det försvunna guldet". Mika Hannula från MIF Redhawks kom till klubben denna säsong och bidrog starkt med flera mål. Björn Melin gjorde comeback efter ett år i MIF Redhawks. Denna säsong hade ett längre uppehåll med anledning av vinter-OS 2006 i Turin, Italien. Från HV71 fanns spelarna Stefan Liv och Mika Hannula med i truppen som tog OS-guld. Man vann serien och lyckades uppnå 102 poäng. I det efterkommande slutspelet fick man för första gången i klubbens historia möta Mora IK i slutspelet. Man tog sig vidare och fick möta Färjestads BK, där det slutade med förlust i den sjunde avgörande matchen. HV71 hade ledning med 2-1 när Färjestad på endast 53 sekunder i slutminuten lyckades vända till seger 2-3. Det avgörande målet kom med endast sju sekunder kvar. Färjestad blev därefter svenska mästare. Andreas Karlsson och Tomi Kallio från Frölunda HC vann båda Håkan Loob-Trophy med 26 mål vardera.
Under säsongen 2006–07 hade HV71 tre lag i serieledning, A-laget övertog ledningen den 5 december efter seger mot Färjestads BK med 5-2 och en match mindre spelad än tvåan Timrå IK, J20-laget vann samma dag mot Hammarby IF med 5-1 och J18-laget vann över Rögle BK med 5-3. Klubben hade därmed tre lag i serieledning, vilket aldrig tidigare hänt. Inget av lagen blev dock svenska mästare i det påföljande slutspelen. A-lag förlorade mot MODO Hockey i semifinalen. MODO blev sedan svenska mästare.
Säsongen 2007–08 var HV71 det dominerande laget i Elitserien. Redan i omgång sex tog man serieledning och behöll den till sista (55:e) omgången. Man blev klara för slutspel redan i omgång 44. Man vann serien med 15 poäng före tvåan Linköpings HC. Man uppnådde 107 poäng, vilket hittills är den högsta poäng laget lyckats få i seriespel. HV71 är, tillsammans med Frölunda HC, den enda svenska ishockeyklubb som fått mer än hundra poäng två gånger. Inför denna säsong hade man värvat Lance Ward, som hade rykte om sig att vara en buse på isen, samt Per Ledin från Färjestads BK. Dessförinnan hade man redan retstickan Andreas Jämtin i laget. HV71 blev det mest utvisade laget i serien, Ward slog nytt rekord i flest utvisningsminuter (273 stycken). Kent Johansson togs in som ny tränare efter Pär Mårts. Han vann guld redan under sitt första år som tränare, efter seger mot Skellefteå AIK i kvartsfinal, sitt gamla lag Timrå IK i semifinal och Linköpings HC i finalen. Linköping tog ledningen i finalen med 2-0 i matcher, innan HV71 vann fyra raka matcher och blev mästare tredje gången i historien. Eric Johansson gjorde avgörande målet i sudden death. Finalspelet mytades som "E4-derby" i media, då både Jönköping och Linköping är städer längs med E4:an.
2008 medverkade klubben för första gången i Nordic Trophy.
Till följande säsong förlorade man Andreas Jämtin till New York Rangers, Per Ledin försvann till Colorado Avalanche och Lance Ward till Frankfurt Lions. När Jämtin inte fick spela i vare sig Rangers eller i farmarlaget, återvände han till Elitserien och skrev istället på för rivalen Linköpings HC. Man spelade ändå återigen final, denna gång mot Färjestads BK. Färjestad vann finalen med 4-1 i matcher, och detta var första gången som HV71 förlorade en finalserie.
Under säsongen 2007/2008 beslutades det att det skulle hållas ett Champions Hockey League, motsvarande fotbollens Champions League. De två bästa lagen från varje land får deltaga, och från Sverige blev det finallagen HV71 och Linköpings HC. 25 april lottades vilka lag som får mötas. HV71 ställdes mot finska Espoo Blues och ytterligare ett kvallag. Den 13 september blev det klart att SC Bern från Schweiz spelar i samma grupp som HV71 och Espoo Blues i Champions Hockey League. HV71 kom tvåa i sin grupp och missade därmed slutspel.
Följande säsong återvände Per Ledin och Lance Ward. Janne Karlsson blev ny tränare. Man vann serien ännu en gång och fick möjlighet att välja motståndare. Valet föll på Timrå IK, vilka man tidigare mött två år på rad i slutspelet. För tredje gången i rad slog man ut Timrå. Semifinalen mot Skellefteå AIK vanns med 4-1 i matcher. Finalen blev mot serietvåan Djurgårdens IF. Av de sex finalmatcherna gick fem till förlängning. Man vann finalen efter att Teemu Laine avgjorde i sudden death.
Säsongen 2010–11 värvade HV71 flera nya spelare, bland annat målvakten Daniel Larsson och den forne poängkungen från Djurgården, Fredrik Bremberg. Inledningen av säsongen började dåligt, då man ännu inte hade vunnit en match efter sex omgångar. Bremberg uppfyllde inte förväntningarna, och lyckades endast göra ett mål på de inledande matcherna. HV71 drabbades under hela säsongen av skador. Då man fick tillbaka spelarna som varit skadade, spelade laget bättre. Man lyckades komma upp i serieledning. Inför sista omgången avgjordes hela tabellen, tre lag i toppen kunde vinna serien. Förutom HV71 var det även Skellefteå AIK och Färjestads BK. Mitten av tabellen avgjordes även samt vilka två lag som skulle hamna i kvalserien och dessutom avgjordes det vilket som skulle bli det sista slutspelslaget. HV71 lyckades vinna serien genom vinst mot Södertälje SK. HV71 valde att möte AIK Hockey i kvartsfinal. En match serie som man förlorade med 4-0 i matcher. Övrigt under säsongen blev Pasi Puistola förste finländare någonsin att bli kapten i HV71. Detta efter att Johan Davidsson opererade sitt knä och var borta från spel i 15 matcher.
Inför säsongen 2011–12 spelade man ännu en gång i European Trophy under försäsongen. HV71 tog sig inte vidare från gruppspel. Man tog in en ny tränare, Ulf Dahlén, som hade ett förflutet i HV71 under slutet av 1990-talet som spelare. 
Den 7 september drabbades det ryska KHL-laget Lokomotiv Yaroslavl av en flygolycka, där deras plan störtade och hela truppen, inklusive besättningen dog. Med på planet fanns förre HV71-målvakten Stefan Liv. 10 september hölls en minnesceremoni i Kinnarps Arena för Liv, med över 10 000 närvarande. Livs död medförde att man under samtliga premiärmatcher i ligan höll en tyst minut.
Spelmässigt under säsongen beskrevs inledningen av säsongen som den sämsta inledningen på 2000-talet för laget, där man bl a förlorade sina inledande tre matcher. 4 oktober lyckades HV71 vända ett 2-7 underläge mot AIK till 7-7 inom loppet av 4.55 minuter, för att därefter vinna på straffar. Per Ledin blev historisk HV-spelare den 22 oktober 2011 borta mot Timrå IK efter att ha gjort fem stycken assists i en match.
Säsongen 2011/12 firade klubben 40 år. Den 10 december uppmärksammades detta genom en utomhusmatch, som benämndes "Jubileumsmatchen" hemma mot Linköpings HC. Man hade spolat upp en utomhusarena i anslutning till Elmia med plats för 20 000 åskådare. Det kom sammanlagt 18 884 åskådare, vilket innebar ett nytt publikrekord för idrott i Jönköping, då det tidigare rekordet innebars av fotbollslaget Jönköpings Södra IF i den Allsvenska finalen mot Malmö FF 1950 (då var det 18 582 åskådare på Stadsparksvallen). Matchen vanns av Linköpings HC med 0-1 efter förlängning.
Säsongen 2016/17 slutade HV71 på andraplats i serien. I SHL-slutspelet slog HV71 först ut Färjestads BK i kvartsfinal med 4-0 i matcher och därefter Malmö Redhawks i semifinal med 4-1 i matcher. I finalserien ställdes HV71 mot Brynäs IF. HV71 vann SM-guld den 29 april 2017. Detta efter att ha besegrad Brynäs IF med 4-3 i matcher. Den sjunde avgörande finalmatchen avgjordes i förlängning efter mål av Simon Önerud (assisterat av Martin Thörnberg).
HV71 har under historien haft tre olika supporterklubbar. Den första supporterklubben hette Klapp & Klang. Klapp & Klang bildades under säsongen 1973/1974 då HV71 spelade i Division II. Klapp & Klang upplöstes som supporterförening 21 september 1987.
Den andra supporterförening heter North Bank Supporters (NBS) och bildades 22 oktober 1993. NBS är HV71:s största supporterförening och anordnar bortaresor. De har vid ett antal gånger fått den prestigefyllda utmärkelsen "Sverige bästa supportrar", senast säsongen 2007–08, då av AftonbladetSveriges bästa supportrar. Vid sidan om NBS finns en tifo-grupp vid namn NBS-tifo
Under åren i Division 1 i slutet av 1970-talet och början av 1980-talet var HV 71:s främsta rivaler lokalkonkurrenten HC Dalen, IF Troja samt IFK Bäcken.
Under slutet av 1980-talet och under 1990-talet var AIK en av de främsta rivalerna, då dessa ofta kämpade om de sista platserna i Elitserien efter nyår, eller om platserna i SM-slutspelet.
Under 2000-talets första decennium är de främsta rivalerna Frölunda HC och Färjestads BK och Linköpings HC, mycket beroende på den geografiska närheten samt flera år av hårda och jämna matcher. Matcherna mot Linköpings HC har kommit att kallas "E4-derbyt".
Inför säsongen 2011–12 kommer Växjö Lakers bli rivaler med HV71, då Lakers blir det andra laget från Småland att spela i högsta ligan.
Matcher mellan HV71 och Linköpings HC kallas för E4-derby, beroende på att både Jönköping och Linköping är städer som ligger längs med Europaväg 4. Ända sedan Linköpings HC tog steget upp till Elitserien inför säsongen 1999/2000 har man haft många jämna matcher mot varandra.
Under säsongen 2011–12 spelades de första småländska derbymatcherna i Sveriges högsta division:
<br>8 oktober 2011: HV71 2 – 3 Växjö Lakers (Str.)
<br>3 november 2011: Växjö Lakers 2 – 4 HV71
<br>26 december 2011: HV71 0 – 2 Växjö Lakers
<br>20 januari 2012: Växjö Lakers X – X HV71 
<br>4 februari 2012: HV71 X – X Växjö Lakers
"Detta är en partiell lista över HV71:s säsonger, sammanfattade till de fem senaste säsongerna. För hela listan, se .
"Förkortningar: Ma = Spelade matcher, V = Vinster*, O = Oavgjorda, F = Förluster*, Pts = Poäng, GM = Gjorda mål, IM = Insläppta mål"
"* = Under ordinarie speltid"

