Hälge är en svensk tecknad humorserie av Lars Mortimer om den något melankoliske älgen Hälge och livet i storskogen kring byn Avliden. Serien skapades 1991 och hade premiär samma år i tidningen "Svensk Jakt" och därefter i "Åsa-Nisse". Första numret av Hälges egen tidning utkom 2000. Tidningen ges ut av Egmont Serieförlaget en gång i månaden.
Serierna handlar om den sextaggade älgen Hälges liv i skogen där han ständigt flyr från jägaren Edwin, hans jakthund "Blixten" och jaktkompisen Uffe. Med finurliga metoder och mycket tur överlever Hälge jaktsäsongen år efter år. På vintern blir Hälge ofta deprimerad eftersom han tappar hornen och får ont om mat. Till övriga figurer i serien hör Edwins tålmodiga fru Ellen, älgkon "Gullan" som är Hälges stora obesvarade kärlek, igelkotten "Kotten" som är Hälges kompis, de båda "Ugglorna" som ger underfundiga kommentarer om allt som händer i skogen, de båda "Korparna" som symboliserar seriens mörka sida, "Myrorna" med flera.
Förutom själva tidningen utkommer även årligen serieböckerna "Julalbum", "Fotobok" och "Presentbok" med tidigare samlade serier. Hälge har under åren även publicerats i 49 olika svenska dags- och kvällstidningar som bland annat Aftonbladet. 2013 noterades att cirka 80 dagstidningar i Sverige, Norge och Finland publicerade serien.
Lars Mortimers idé om Hälge kom till under en bilresa i baksätet på en Volvo 245 mellan Alfta och Falun i början av 1990. Hans tanke var en älg och en jakthund på två ben, samt en jägare. Dessa tre borde på något sätt kunna kommunicera med varandra, tänkte han. När han kom hem efter bilresan hade han redan fått en massa idéer om hur serien skulle se ut grafiskt. Han satte sig ner vid sitt skrivbord och började under en tid sakta men säkert skissa fram figuren Hälge.
Under 1990-talet har Hälge publicerats i olika dagstidningar och andra serietidningar. Premiären blev i tidningen Svensk Jakt nummer 7/8 1991. Det var uppenbart att läsarna tyckte om den och de ville sedan dess ha mer. Dock var det inte förrän år 2000 som Hälge gav ut sin första egna tidning. Den har sedan dess utkommit en gång i månaden.
Hälge-serierna består vanligtvis av korta strippar på två till fyra serierutor. Ibland har dock vissa serier mer handling i sig och då kan det hända att de tar upp en hel tidningssida. Humorstilen i serierna varierar ibland, men består ofta av enkel ironi eller att någon figur i serien gör något plötsligt eller något som anses onormalt som denne sedan får skämmas för. Till exempel i en serie där Edwins hund Blixten grips av panik och tror att solen har försvunnit för att natten verkade vara ovanligt lång. Det förekommer även ofta svordomar i serien, såsom "fan" och "jävlar".
Vid Hälges skog finns en by som heter Avliden – orten heter egentligen Lavliden, men efter ett borttappad L blev det som det blev – där jägarna Edwin och Uffe bor i varsitt hus med sina fruar. Byn ligger mitt i ingenstans, så om man ser en bil köra genom byn kan man vara ganska säker på att denne kört vilse. De flesta som bor i byn är jägare eller sådana som helt enkelt gillar extrem glesbygdsmiljö. Med tanke på att byn sällan får besök, blir besökarna lätt förvirrade när de ser namnet på skylten vid vägen, och tror istället att någon har avlidit där. I en del serier inser Edwin och Uffe detta faktum, och försöker muntra upp stämningen genom att skriva dit extra text som "Avliden – Möjligheternas by" eller "Avliden – Centrum". Inte många vet heller exakt var byn ligger på kartan, därför har det hänt att kartverket placerat byn fel på kartan. Detta upptäckte Edwin i en serie, och försökte rätta till problemet. Dock menade kartverket att det vore enklare om man flyttade på byn istället.
Förutom Edwin och Uffes hus, några av deras grannar ett par kilometer bort, samt en livsbutik finns det inte mycket i byn. Dock blir skogen i byn väldigt befolkad av jägare och jakthundar under jaktsäsongen.
Älgen "Hälge" lyckas, ofta med olika finurliga metoder, alltid överleva älgjakten. Under hösten blir han ofta deprimerad på grund av kyla, ont med mat, kärleksproblem och främst älgjakten. "Hälge" irriterar sig ofta på att han bara har sex taggar och har haft drömmar om att de skulle växa och bli fler. Detta leder till att han inte får bli medlem i den så kallade 12-taggarklubben, en klubb för älgar med minst 12 taggar. På vintern tappar Hälge, som alla älgtjurar gör, sina horn. Detta tycker han är pinsamt, så han försöker på olika sätt att dölja det. När älgjakten är slut blir han alltid överlycklig och retar Edwin för att han ännu en gång misslyckades.
Den dumsnälle jägaren Edwin kan klassas som seriens mänskliga manliga huvudperson. Han bor med sin fru Ellen i ett hus i byn Avliden. Edwin älskar att jaga och anser att man inte ens skall behöva stiga upp ur sängen då det inte är jaktsäsong. När det inte är säsong sitter Edwin mest framför TV:n och dricker en och annan öl. Han har vid flera tillfällen varit mycket nära att skjuta "Hälge", men något går alltid snett i sista sekund.
Ellen är Edwins tålmodiga hemmafru, som dock ibland kan få ett otroligt humör. Det är Ellen som får laga mat, tvätta och hålla huset rent. Eftersom Edwin inte vill tillbringa särskilt mycket tid med henne, försöker hon själv ibland att sysselsätta sig med de få aktiviteter som finns i glesbygd. Hon har i vissa serier provat på fiske och skidor, men det är dock inga aktiviteter som hon håller på med regelbundet.
Erik är son till Edwin och Ellen, och är i 25-årsåldern. Han bor i stan och vet inte riktigt vad jakt går ut på, vilket gör Edwin väldigt besviken. I en serie bestämde han sig dock för att prova på att jaga med Edwin, men hade ingen aning om att man behövde jägarexamen, så därför blev det aldrig av. Erik är även vegetarian, vilket inte heller gör Edwin glad. Erik syns ganska sällan till i serien och hör inte till huvudpersonerna.
Blixten är Edwins jakthund som inte riktigt lever upp till sitt namn. Han fintas lätt upp på läktaren av "Hälge" och hans vänner. När det både doftar löptik och älg så kan han inte välja vilket spår han ska följa. Blixten är rädd för större och starkare älgar, bland annat "Hunddråpar'n". Björnar gör honom också orolig. Trots att han ibland kan springa och spåra väldigt länge är han ofta ganska lat av sig.
Jägaren Uffe är Edwins bästa kompis och bor även han i Avliden. Uffe är Avlidens svar på Rambo och urtypen för en riktig machoman. Han bär alltid solglasögon eftersom det inte ska synas att han har så blåa, snälla ögon. Detta skulle förstöra hans image. Dock har han aldrig visat ögonen i någon serie. Han känns även igen på sina kamouflagefärgade kläder som han alltid har på sig, till och med på underkläderna. Enligt Uffe är det inte så noga vad man skjuter, utan hur man skjuter. Han påstår också ofta att man "borde få skjuta allt som rör sig". Uffe har till skillnad från Edwin ingen egen jakthund, men i en serie hade han skaffat sig en så kallad "bombarhund", vilket skulle vara typiskt honom.
Britta är Uffes fru som är ännu tålmodigare än Ellen. Hon medverkar dock inte lika ofta som Ellen och har aldrig "synts" i någon serieruta, utan bara uttalat sig i pratbubblor.
Clint är son till Uffe och Britta, och går i pappas fotspår. Han är runt fyra år gammal och har ännu inte börjat skolan. Ibland gör han Uffe rörd genom att visa sitt stora intresse för jakt – han har exempelvis ritat en teckning av en måltavla när Uffe var sjuk. Clint medverkar inte särskilt ofta i serien.
Gullan är en av skogens få älgkor samt "Hälges" stora obesvarade kärlek. I en serie gick hon med på ett förhållande med Hälge om han lovade att hjälpa till med ungarna. Då brast "Hälges" intresse med en gång. Trots "Hälges" många misslyckade försök att imponera på henne, ger han aldrig upp. "Gullan" drar sig dock hellre till större och starkare älgtjurar med många taggar. Vid något tillfälle i serien blir hon besviken över att Hälge överlevt jakten och skäller ut "Blixten" för att de inte lyckats döda honom. 
Hunddråpar'n är en stor älg, helt klart den största älgen i skogen. Han är skogens största älg och kan skrämma hunden "Blixten" så att han inte vågar komma ut ur hundkojan förrän efter jul. Han påstår att hemligheten bakom hans styrka är stenhård träning. Ibland brukar Hälge gömma sig bakom honom som skydd för jakthundarna.
Rubbade Runar är en älg som kännetecknas av sina ointelligenta kommentarer, som att gå och fråga jägarna vad de gör i skogen. Han symboliserar seriens korkade figur, vilket man enkelt kan se på hans ansiktsuttryck. "Hälge" har flera gånger undrat hur "Rubbade Runar" fortfarande kan vara vid liv, med tanke på hans osmarta tänkande och uppförande. I de nyare serierna syns han dock sällan till.
Kotten är en igelkott som är rädd för bilar och kanske i ännu högre grad vägar, har sömnproblem på vintern och gärna ger "Hälge" en hjälpande tagg. Ibland kan han dock komma med skämt som inte "Hälge" tycker är särskilt roliga. Han går sällan över vägen med tanke på risken att bli överkörd och går han över en väg kommer det (nästan) alltid ett fordon av något slag. Han har till och med blivit skadad när han gick över en myrstig. När han kryper upp ur sitt ide efter den långa vintern behöver han en stor kopp kaffe för att piggna till.
Ugglorna är två ugglor som för det mesta bara betraktar livet i skogen och ger underfundiga kommentarer om allt som händer. I serierna sitter de alltid på en gren på var sin sida av en tall och säger "Ho ho". Liksom "Hälge" säger de sig inte tycka om vintern, eftersom det blir svårt att hitta gnagare då. Till skillnad från "Hälge" kan inte "Ugglorna" kommunicera med människor, därför blir det problem i en serie där en av dem säger sig ha kommit på meningen med livet och försöker förgäves förklara det för Edwin, som bara blir irriterad.
Korparna är två korpar som drömmer om den dag då "Hälge" blir skjuten och de får äta upp hans inkråm. Likt "Ugglorna" brukar de sitta på var sin sida av en gren i en tall där de försöker uppmuntra jägarna att skjuta något som de sedan kan äta upp. "Korparna" symboliserar seriens mörka sida och menar att ord som "rutten" och "vidrig" är positiva ord.
Myrorna, eller mer specifikt "Pissmyrorna", är några miljontals skogsmyror som bor i sin myrstack. De lever en värld i miniatyr med skattemyndighet, husvagnar, radhus och allt annat som hör en värld till. Myran "Harry" är den myra som "Hälge" har bäst kontakt med. "Harry" är klumpig av sig och har vid ett tillfälle bränt upp stacken då han ville ha det varmt. Han ställer ofta till med andra liknande problem och får resten av myrorna mot sig.
Vimse Spindel är en spindel som kan sova hela dagen för att han "surfat på nätet" hela natten. Ibland väver han sina nät i felaktiga mönster och i en serie har han till och med råkat väva en grytlapp. Precis som "Kotten" är han god vän med "Hälge", även om de kan bråka med varandra ibland. I de nyare serierna syns han dock sällan till.
Tidningen "Hälge" ges ut av serieförlaget Egmont Serieförlaget. De första två åren, 2000 och 2001, utkom tidningen med sex nummer, 2003 och 2004 med 8 nummer, 2005 med 10 nummer och sedan 2006 med 12 nummer per år. Förutom huvudserien Hälge finns det även ett par andra serier i tidningen som har kommit och gått under åren. Varje nummer innehåller även ett korsord och ibland medföljer också utökade korsordssidor som bilaga.
Hälge gavs ut som datorspel under 2001, producerat och distribuerat av företaget Vision Park. Spelet (utan titel) är i tecknad 2D-grafik och går ut på att hjälpa Hälge riva ner de sju jakttornen. Varje torn är ett minispel som kräver en viss list och snabbhet för att besegras. På vägen mellan de olika jakttornen går Hälge i skogen och kan plocka upp olika föremål som ligger på marken. Dessa kan exempelvis vara hundben som kan kastas för att bli av med hunden Blixten.
Hälge finns också som sällskapsspel med namnet "Jaktfeber", utgivet 2001 av Kärnan. Spelet är för två till fyra spelare där varje spelare använder en Hälge-pjäs i en viss färg. "Jaktfeber" går ut på att få Hälge till att bli en 12-taggare, dvs. att fylla de 12 hornbitarna på sin spelbricka som är utformad som Hälges huvud. Det finns även chanskort och jägare utplacerade på planen som kan få en att förlora horn.

