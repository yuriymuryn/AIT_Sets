Gais ("Göteborgs Atlet- & Idrottssällskap") är en fotbollsklubb från Göteborg. Klubben bildades 11 mars 1894 och tog upp fotboll 1897. Gais har blivit svenska mästare i fotboll fyra gånger. Vid två tillfällen har man också vunnit Allsvenskan utan att tilldelas SM-tecknet. Klubben går under smeknamnet "Makrillarna" på grund av att deras grönsvartrandiga tröjor samt vita byxor och strumpor påminner om makrillens randiga rygg och vita buk. Under 1950-talet spelade laget dock i grönvitt, gröna tröjor med vita ärmar och vita byxor (på grund av mönstret kallades tröjan för Arsenal-tröjan).
Göteborgs Atlet- och Idrotts-sällskap grundades den 11 mars 1894 på Edlunds konditori och café på Storgatan 7 i Vasastaden i Göteborg. Bland grundarna fanns styrkelyftaren Carl "Våran" Gustafsson, en av stadens största idrottsstjärnor på 1890-talet. Till att börja med anordnade klubben tävlingar och övningar i allmän idrott, brottning och tyngdlyftning. Gustafsson tog över ordförandeskapet 1895, och han var en synnerligen aktiv ordförande som även instruerade ungdomarna och deltog i träningarna.
1897 tog klubben upp fotboll, och i sin första match förlorade klubben mot Örgryte IS med 2–0. Man mötte året därpå ÖIS i sex entimmesmatcher, och förlorade med sammanlagt 26–0. Vissa av medlemmarna uppskattade inte att ”det brutala spelet” togs upp i klubben, och det blev inre slitningar. År 1900 diskuterades till och med en nedläggning av klubben, men i stället uppgick man åren 1901–1903 successivt i Gårda SK, som övertog namnet Gais. De följande åren var resultaten bleka för klubben. Örgryte IS var helt dominerande i Göteborgsfotbollen, och Gais största framgång var en oavgjord match, 2–2, mot ÖIS I 1904. Åren 1907–1908 hade klubben ingen bokförd verksamhet.
Mellan 1909 och 1923 utvecklades klubben från en liten kvartersklubb till en storklubb med nationella framgångar. Ordförandeskapet i klubben togs 1909 över av Axel Svensson, som tog kommandot i klubben och sakta men målmedvetet byggde upp fotbollssektionen. Svensson satt kvar som ordförande ända fram till 1923. Gais fotbollslag anfördes av Joel Björkman, som var en verklig strateg på planen och utsågs till både lagkapten och styrelseledamot. Säsongen 1915/1916 blev ett genombrott för klubben. Representationslaget blev inbjudet att möta Djurgården i Stockholm den 16 augusti 1915, och trots att stockholmarna vann med 4–2 ledde matchen till att Gais bjöds in att spela i Svenska serien. I detta Gais spelade profiler som Joel Björkman, hans bror Victor Björkman, Fridolf Jonsson och Fritiof Hillén, som 1917 blev lagets förste landslagsman. 1915 debuterade också Albert "Abben" Olsson i Gais, och året därpå Nils Karlsson. Trots en mittenplacering i Svenska serien 1915/1916 tilläts inte Gais fortsätta i serien eftersom Fotbollförbundet ville ha en större geografisk spridning på lagen, och under det hårda krigsåret 1918 låg all serieverksamhet nere.
Efter kriget kunde man åter mönstra ordinarie lag, och fick dessutom tillgång till Ullevi. 1919 blev Gais för första gången svenska mästare i fotboll genom att vinna Svenska mästerskapet. I finalen besegrades favoriten Djurgården med 4–1. Man vann på nytt Svenska mästerskapet 1922. Gais vann den första Allsvenskan säsongen 1924/1925, men då korades inte vinnarna av Allsvenskan till svenska mästare. Klubben vann även säsongen 1927, men inte heller denna gång utnämndes man till svenska mästare. 1931 och 1954 fick laget dock SM-tecknet.
Sedan 1950-talet har Gais varit ett lag som ofta rört sig fram och tillbaka mellan allsvenskan och lägre serier. Efter att ha vunnit allsvenskan året innan hamnade laget säsongen 1954/1955 på tredje sista plats, vilket innebar nedflyttning. Regeln om att tre lag flyttades ned gällde endast under två säsonger, 1953/1954 och 1954/1955. Därefter återgick man till den hävdvunna regeln med två degraderade lag. 
1965 tog sig Gais tillbaka till Allsvenskan och säkrade avancemanget efter seger mot Grimsås IF. Bland profilerna i Gais på 1960-talet hörde Jan Olsson och Kurt Axelsson som både blev landslagsspelare och utlandsproffs. 1969 spelade hela fyra gaisare i landslasget då även Hasse Johansson och Sten Pålsson togs ut av förbundskaptenen Orvar Bergmark. 1970 värvades Eine Fredriksson som avancerade till landslagsspelare.
Harvandet i lägre divisioner har varvats med några fina allsvenska placeringar som en fjärdeplats i allsvenskan 1974. I slutet av 1970-talet fick Gais stora problem med ekonomin.
Vid derbyt mellan Gais och IFK Göteborg 20 maj 1976 kom 50 690 åskådare till Ullevi, vilket var publikrekord för dåvarande Division II, motsvarande dagens Superettan.
Spelåret 1980 var Gais på väg upp i allsvenskan, men blev i slutstriden passerat av Örgryte. Året efter slutade laget sist i dåvarande division II.
Säsongen 1982-1983 blev det spel i tredjedivisionen för Gais.
GAIS, som låg i dåvarande Division II Södra värvade Samir Bakaou våren 1984. 1985 spelade Bakaou på mittfältet tillsammans med den defensive Lenna Kreivi och hade ett gott samarbete med toppforwardarna Ulf Köhl och Steve Gardner; tillsammans kallades de "den gyllene triangeln". Bakaou vann skytteligan i södertvåan med 20 mål och utsågs till seriens bäste spelare. GAIS fick kvala till allsvenskan mot Djurgården, men föll på straffar efter två oavgjorda matcher.
Under tränaren Bo Falk nådde Gais, med ett spelsystem präglat av långbollar, framgångar i slutet av 1980-talet. Den stora profilen var Samir Bakaou. 1988 gick GAIS upp i allsvenskan igen. GAIS slutade till sist åtta i serien och höll sig kvar; Bakaou gjorde tio mål och blev lagets skyttekung.
1989 slogs GAIS till och med om en medaljplats i allsvenskan. Laget förlorade semifinalen mot Malmö FF, men tog en plats i UEFA-cupen 1990/1991.
Efter att GAIS åkt ur allsvenskan 1992 blev Bosse Falk klubbdirektör i GAIS 1993. Han kom tillbaks som gaistränare en kort sejour 1996 för att försöka att rädda kvar GAIS i dåvarande division I södra.
Gais spelade 1997-1998 i Division II.
Gais spelade i Allsvenskan 2000 där laget kom näst sist och därför flyttades ner till Superettan 2001. Man kom trea från slutet och flyttades ner till division 2 (den dåvarande tredjedivisionen, numera ersatt som sådan av division 1). Gais kom tvåa efter FC Trollhättan, vilket inte räckte för att kvalificera sig till Superettan. 2003 kvalificerade man sig dock för Superettan igen efter att ha vunnit division 2 Västra Götaland före Ljungskile SK. De båda lagen hamnade på samma poäng men Ljungskile SK hade betydligt sämre målskillnad och därmed vann Gais. Efter vinsten i divisionen var det dags för kval, där man mötte Mjällby AIF. Gais vann med 4–2 totalt i matcher och hade en publiksiffra på 11 989 i den sista kvalmatchen hemma på Gamla Ullevi. Den första säsongen i Superettan efter vistelsen i division 2 slutade man på sjätte plats, endast fem poäng ifrån Assyriska FF på kvalplatsen.
Genom framgångsrikt spel i Superettan 2005 kvalificerade sig Gais på nytt för Allsvenskan. Efter att Gais lett serien till en början gick både AIK och Östers IF förbi och Gais slutade på kvalplats, 3 poäng efter Östers IF och 2 poäng före Ljungskile SK, som var nykomlingar detta år. Detta innebar att man fick kvala om en plats i Allsvenskan mot tolvan i Fotbollsallsvenskan 2005 Landskrona BoIS. Gais vann hemma med 2-1 och spelade 0-0 borta och gick därmed upp.
I Fotbollsallsvenskan 2006 lyckades laget, efter en tiondeplacering, hålla sig kvar samtidigt som lokalkonkurrenterna Örgryte IS och BK Häcken åkte ur tillsammans med det andra före detta superettanlaget Östers IF. Samma år genomgick klubbens träningsanläggning Gaisgården i Delsjöområdet en omfattande utbyggnad och renovering. Man lade också konstgräs på anläggningen.
2007 slutade Gais på elfte plats och var aldrig riktigt nära bottenstriden. Efter säsongen gick tränarduon Roland Nilsson och Hans Gren till Malmö FF. 2008 slutade Gais åter på elfte plats i Allsvenskan, med Magnus Pehrsson som huvudtränare. Man vann detta år ett derby mot IFK Göteborg, för första gången sedan 1992.
Inför säsongen 2009 efterträddes Magnus Pehrsson av Alexander Axén som huvudtränare, sedan Pehrsson gått till den danska klubben Ålborg BK. Axéns första säsong i klubben började inte bra, trots en storseger mot Örgryte IS i premiären. Gais låg på nedflyttningsplats inför sommaruppehållet men lyfte sig under hösten med hjälp av den tillfälliga assisterande tränaren Benny Lennartsson. Wanderson do Carmo vann den allsvenska skytteligan (delat med Tobias Hysén) och Gais slutade för tredje året i rad på en elfteplats.
Säsongen 2010 bröts Gais svit med elfteplatser i tabellen, då klubben slutade på trettonde plats. Under sommaren lämnade Wanderson do Carmo Gais för den saudiska klubben Al Ahli. Redan i mars året efter, dagar före den Allsvenska premiären 2011, återvände dock Wanderson till Gais på lån. Inför 2011 värvades också Álvaro Santos och 2007 års allsvenska skyttekung Razak Omotoyossi till Gais. Wanderson köptes under sommaren 2011 tillbaka från Al Ahli, Razak Omotoyossi fick inget nytt kontrakt när det löpte ut under sommaren och Alvaro Santos gick till Helsingborgs IF. 2011 blev den mest framgångsrika säsongen för klubben på många år, då man slutade på femte plats i Allsvenskan och blev det högsta placerade laget från Göteborg i serien. Efter den placeringen tippades Gais hålla till i samma område av tabellen. Istället blev 2012 ett av Gais värsta år i Allsvenskan då man hamnade på sista plats i serien med endast 12 poäng av 90 möjliga. Gais slog också rekordet i flest antal matcher i Allsvenskan utan vinst, vilket tidigare hölls av Billingsfors IK, ÖIS och Trelleborgs FF. Under säsongen blev det också klart att Gais förlorade sin lagkapten Fredrik Lundgren och målvakten Dime Jankulovski, som båda två slutade. Jankulovksi fortsatte en säsong som assisterande tränare för Gais tillsammans med Thomas Askebrand, medan Lundgren blev projektledare för Göteborgsgirot. Under säsongen slutade dessutom tränaren Alexander Axén, likaså hans efterföljare Jan Mak och sportchefen Mats Persson. Tillfällig ersättare för Jan Mak blev Benjamin Westman under resten av säsongen. I början av oktober stod det klart att Askebrand skulle ta över rollen som huvudtränare säsongen 2013. 
Säsongen 2013 slutade Gais på en sjundeplats i Superettan.
Den 27 maj 2014 fick tränare Thomas Askebrand sparken, då Gais låg på kvalplats ner till division 1. Den 13 juni presenterades Per-Ola Ljung som ny tränare.
Gais har, precis som många andra fotbollsklubbar, ett antal olika supporterklubbar. De mest kända är Gårdakvarnen, Makrillarna, Spirrklubben och Grönsvart Göteborg. Gais är kända för att ha en trogen supporterskara, trots att laget flera gånger åkt ur både Allsvenskan och Superettan.
Gais har, och har haft, ett flertal kända supportrar genom åren. Några av dessa är Jan Eliasson (före detta utrikesminister), Bo Ralph (ledamot av Svenska Akademien), Sten-Åke Cederhök (skådespelare), Håkan Hellström (artist), Magnus Rosén (musiker), Ebbot Lundberg (artist och låtskrivare, The Soundtrack of Our Lives), Tomas Lindberg (Sångare, At the Gates), Peter Apelgren (komiker och konstnär), Emrik Larsson (artist), Claes Malmberg (skådespelare och ståuppkomiker), Victor Marko (rappare, Mofeta & Jerre), Mats Jönsson (sångare, Attentat), Hagge Geigert (revyförfattare, teaterdirektör, tv-underhållare och debattör), Jonas Sjöstedt (politiker), Bengt Anderberg (författare och översättare), Bo Gentzel (TV-kommentator), Ingemar Johansson (boxare, professionell världsmästare i tungvikt), Per Andersson (komiker) och Björn Gelotte (gitarrist, In Flames). Frank Zappa spelade också med en Gais T-Shirt på sig under en konsert i Konserthuset i Göteborg hösten 1974.
Gais började 2010 med att utse en "ambassadör" som symboliskt representerar Gais under ett år, men främst väljer en organisation som jobbar för utsatta personer. Denna organisation får sedan ett ekonomiskt stöd från Gais. Den första ambassadören att utses var Jan Eliasson, som följdes av Håkan Hellström ("2011") och av Per Andersson ("2012").
Källa: SvenskFotboll.se SvenskFotboll.se
Källa: SvenskFotboll.se
Under några år hade Gais ett eget TV-program, Klubb-TV Gais. Programmet sändes i Kanal Lokal Göteborg en dag i veckan från 1 september 2006 till 19 januari 2009 då Kanal Lokal gick i konkurs. Programledare var Joakim Geigert och varje vecka gästades studion av tränare eller spelare från Gais A-lag. Matcher diskuterades och man visade olika reportage om Gais. 
Den 17 februari 2012 hade filmen Det enda laget världspremiär på Roy. Filmen är en dokumentär om Gais historia, spelare och trogna supportrar, regisserad av Folke Johansson.
I klubbens ungdom ägnade sig Gais åt en mångfald idrotter, inte minst brottning, tyngdlyftning och friidrott. Dessa fick dock ge vika för lagidrotterna. Mellan 1954 och 1968 hade Gais en ishockeysektion, som säsongerna 1957/58 och 1960/61 spelade i högsta serien. Gais handbollslag spelade som bäst i näst högsta divisionen. Från 1970-talets början hade Gais ett framgångsrikt damlag i fotboll, vilket deltog i damallsvenskan från seriens bildande 1988 till dess att laget inför säsongen 1993 fusionerades med Jitex BK.
I 26 år existerade det också en handbollssektion, från 1939 till 1964. Ambitionen var inte så hög från början då sektionen startades upp mer för att fotbollsspelarna skulle ha något att göra på vintern, men med tiden etablerade man sig i Göteborgshandbollen.
Gais hade en framgångsrik bandysektion som spelade totalt tre säsonger i Elitserien. Sektionen bildades 2005 efter att Gais och SK Höjden gått ihop i syfte att bilda ett elitlag i bandy i Göteborg. I maj 2014 rapporterade Gais Bandy dock att man drog sig ur elitserien och tills vidare lade ner all seniorverksamhet. Detta då Göteborgs Stad meddelade att det inte skulle byggas en inomhushall innan 2021 och isen på Gais egen "Arena Heden" inte var spelbar stora delar av säsongen.
Hösten 2015 tog Gais över Futsal laget FC Linné, Linné hade året innan avancerat upp till futsalens finrum "FSL". Därmed hade Gais direkt skaffat sig ett lag i Sveriges högstaliga och Gais Futsal var skapat.

