Το MEGA CHANNEL (ή MEGA) είναι ο πρώτος, χρονολογικά, ελληνικός ιδιωτικός τηλεοπτικός σταθμός πανελλαδικής εμβέλειας, με έδρα την Αθήνα και επιπλέον ο ένας από τους μεγαλύτερους ιδιωτικούς τηλεοπτικούς σταθμούς στην χώρα που έχει μεταδώσει πληθώρα εκπομπών και ελληνικών σειρών.
Από το 2012 είναι αντιμέτωπο με οικονομικά προβλήματα και με διάφορες αντιπαραθέσεις με τράπεζες λόγω αστοχίας των μετόχων σχετικά με ένα δάνειο, κυρίως από πλευράς της "Τηλέτυπος", και αυτό έχει σαν αποτέλεσμα την περικοπή των δελτίων ειδήσεων και των ζωντανών εκπομπών, την προβολή μόνο επαναλήψεων και οι εργαζόμενοι του καναλιού βρίσκονται σε επίσχεση εργασίας επειδή δεν λαμβάνουν τα δεδουλευμένα τους. Το δελτίο καιρού συνεχίζει να προβάλλεται κάθε απόγευμα, παρ'όλα αυτά.
Στις 22 Μαϊου 2017, ο επιχειρηματίας Ιβάν Σαββίδης προσφέρθηκε να αγοράσει από την "Πήγασος Εκδοτική", του Φώτη Μπόμπολα (γιός του Γιώργου Μπόμπολα), το 20% από τα 33% των μετοχών της "Τηλέτυπος"δίνοντας χονδρικά 12 εκατ. ευρώ. Ανάμεσα στους ενδιαφερόμενους βρισκόταν και ο Βαγγέλης Μαρινάκης, μια Κυπριακή εταιρεία και λοιποί. Στις 31 του ίδιου μήνα, ο Βαγγέλης Μαρινάκης έδειξε μεγαλύτερο ενδιαφέρον προσφέρωντας πλεονέκτημα μεγαλύτερου ποσοστού με 22.11% δίνοντας 23 εκατ. ευρώ κάνοντας τον ως εναν απο τους ιδιοκτήτες του MEGA.
Ο σταθμός άρχισε να εκπέμπει στις 20 Νοεμβρίου 1989. Ήταν ο πρώτος ελληνικός τηλεοπτικός ιδιωτικός σταθμός, αν δεν συνυπολογιστούν και κάποιες άλλες σποραδικές ιδιωτικές και δημοτικές προσπάθειες χωρίς άδεια ή νομοθετική ρύθμιση για ιδιωτική τηλεόραση, που δεν είχαν συνέχεια. Η προσωρινή άδεια "δοκιμής τοπικού ραδιοτηλεοπτικού σταθμού" για τη λειτουργία του δόθηκε επί συγκυβέρνησης Τζαννή Τζαννετάκη.
Το 1993 δόθηκε ανανεωτική άδεια λειτουργίας ισχύος επτά ετών, η οποία διατηρείται νομοθετικά σε ισχύ μέχρι σήμερα, όπως γίνεται και με τους υπόλοιπους ιδιωτικούς ραδιοτηλεοπτικούς σταθμούς, παρ' όλο που το 4ο τμήμα του Συμβουλίου της Επικρατείας έχει κρίνει ότι οι αλλεπάλληλες παρατάσεις νομιμότητας των ραδιοτηλεοπτικών ΜΜΕ είναι ουσιαστικά παράνομες και αντισυνταγματικές.
Το MEGA αντιμετωπίζει από το 2012 σοβαρά οικονομικά προβλήματα. Oι εργαζόμενοι στην εταιρεία Τηλέτυπος δεν έχουν λάβει την μισθοδοσία τους από τα μέσα Απριλίου 2016, με αποτέλεσμα την μη προβολή των ζωντανών προγραμμάτων. Τα οικονομικά προβλήματα οφείλονται στην μη ολοκλήρωση αύξησης μετοχικού κεφαλαίου της εταιρείας, ενώ υπάρχουν και εκκρεμότητες με τις τράπεζες από τις οποίες έχει λάβει δάνεια ο σταθμός σχετικά με την εξόφλησή τους. Από τις 7 Σεπτεμβρίου του 2016, οι εργαζόμενοι του σταθμού βρίσκονται σε επίσχεση εργασίας.Στις 09-10/09/2017 μετέδωσε live , μετά από ένα χρόνο την ομιλία του Αλέξη Τσίπρα από τη ΔΕΘ.
Στον διαγωνισμό για τις τηλεοπτικές άδειες πανελλαδικής εμβέλειας του 2016 η Τηλέτυπος, η εταιρεία που κατέχει το κανάλι, κατέθεσε αίτηση για άδεια, η οποία απορρίφθηκε από το αρχικό στάδιο για τυπικούς λόγους. Ωστόσο, συνέχισε τελικώς να εκπέμπει, αφού ο διαγωνισμός για τις τηλεοπτικές άδειες κρίθηκε αντισυνταγματικός από το ΣτΕ, στις 26 Οκτωβρίου του 2016.
Ο τηλεοπτικός σταθμός είναι ιδιοκτησία της "Τηλέτυπος Α.Ε." Η εταιρεία ιδρύθηκε στις 10 Μαΐου του 1989 με την επωνυμία "Τηλέτυπος Ανώνυμη Εταιρεία Τηλεοπτικών Προγραμμάτων" και το διακριτικό τίτλο "ΜΕΓΚΑ ΤΣΑΝΕΛ" (MEGA CHANNEL) ως τηλεοπτικό δίκτυο πέντε εκδοτών (Μπόμπολας, Λαμπράκης, Τεγόπουλος, Βαρδινογιάννης & Αλαφούζος). Το 1994, η "Τηλέτυπος" εισήγαγε τις μετοχές της στην κύρια αγορά του Χρηματιστηρίου Αθηνών. Στις 22/05/2017 ο Ιβαν Σαββίδης αγόρασε από την "Πήγασος Εκδοτική" ποσοστό μετοχών της εταιρείας που φτάνει το 20% του μετοχικού κεφαλαίου. Η "Πήγασος εκδοτική" του Μπόμπολα διατηρεί το 13% , ο ΔΟΛ του Μαρινάκη το 22% και ο Βαρδινογιάννης το μεγαλύτερο ποσοστό 37%.
Το Mega Cosmos είναι το διεθνές δίκτυο του MEGA CHANNEL που μεταδίδει το πρόγραμμα του σταθμού για τους Έλληνες του εξωτερικού στη Βόρεια Αμερική, την Αφρική, την Ασία και την Αυστραλία. Αρχικά, λεγόταν MEGA CHANNEL Αυστραλία, και στη συνέχεια μετονομάστηκε σε Mega Cosmos χρησιμοποιώντας ένα κοινό όνομα και λογότυπο για την Αυστραλία και τις ΗΠΑ.
Το κανάλι εξέπεμψε για πρώτη φορά στην Αυστραλία το 2000, αλλά αποσύρθηκε από τον αέρα λίγο αργότερα, λόγω συμβατικών προβλημάτων. Στα τέλη του 2005, το Mega Cosmos επέστρεψε στην Αυστραλία, χάρη σε μια νέα συμφωνία που υπεγράφη με την UBI World TV, δορυφορική πλατφόρμα που μεταδίδεται κυρίως από ξένους προγραμματισμούς. Τον Ιούνιο του 2012, η UBI World TV διέκοψε τη λειτουργία της με αποτέλεσμα το Mega Cosmos και πάλι να είναι προσωρινά μη διαθέσιμο. Από τον Ιανουάριο του 2013 το κανάλι είναι τώρα διαθέσιμο μέσω του TV Plus.
Το Mega Cosmos αρχικά ξεκίνησε στον Καναδά το Νοέμβριο του 2001 μέσω του Odyssey Television Network, αλλά μια συμβατική διαφορά το καλοκαίρι του 2003 είχε ως αποτέλεσμα την απόσυρση του Mega Cosmos. Μετά από 4 χρόνια, το 2007, έκλεισε συμφωνία με τον Όμιλο Ethnic Channel για εκ νέου μετάδοση του καναλιού. Τον Ιούνιο του 2012, ο Όμιλος Ethnic Channel έχασε τα δικαιώματα του προγραμματισμού στην υπηρεσία και το Mega Cosmos Καναδά σταμάτησε να εκπέμπει. Το κανάλι ξεκίνησε εκ νέου λίγο αργότερα στο πλαίσιο μιας νέας συμφωνίας με την Odyssey Television Network.
Το Mega Cosmos ξεκίνησε στις ΗΠΑ στα τέλη του 2000 για την πλατφόρμα Dish Network. Στις 1 Δεκεμβρίου 2006 το Mega Cosmos μετακινήθηκε από την Dish Network στην DirecTV, λόγω συμβατικής διαφοράς. Την 1η Απριλίου του 2011 το Mega Cosmos μετακόμισε και πάλι, αυτή τη φορά στη πλατφόρμα Home2US, λόγω της έλλειψης συνδρομητών στην DirecTV. Το κανάλι έγινε επίσης διαθέσιμο στην Ellas TV (ένας πάροχος IPTV), την ίδια στιγμή. Στις 5 Δεκεμβρίου 2012, το Mega Cosmos επέστρεψε στην Dish Network, μετά από απουσία 12 χρόνων.
Εν όψει του δημοψηφίσματος του 2015, οι πέντε από τους έξι, πανελλαδικούς τηλεοπτικούς σταθμούς, MEGA, ANT1 TV, ALPHA TV, STAR CHANNEL και ΣΚΑΪ TV κατηγορήθηκαν ότι χρησιμοποιούσαν ψευδείς και παραπλανητικές ειδήσεις, ώστε να πείσουν τον κόσμο να ψηφίσει στο δημοψήφισμα ΝΑΙ, εξυπηρετώντας τα συμφέροντα της Νέας Δημοκρατίας, του ΠΑΣΟΚ και του Ποταμιού. Μάλιστα, λόγω αυτής της κατηγορίας για παραπληροφόρηση το ΕΣΡ ξεκίνησε έρευνα για την ενδεχόμενη προπαγάνδα των καναλιών στην κάλυψη του δημοψηφίσματος. Επίσης, τον Απρίλιο του 2016 η ΕΣΗΕΑ επέβαλλε ποινές στους δημοσιογράφους του σταθμού Όλγα Τρέμη, Μαρία Σαράφογλου και Μανώλη Καψή για την μεροληπτική τους στάση κατά την περίοδο πριν το δημοψήφισμα.
Τον Ιούλιο του 2015, στα πλαίσια της ενημέρωσης για τα capital controls, το κανάλι πρόβαλε μία φωτογραφία του 2012, η οποία απεικόνιζε μία ηλικιωμένη από τη νότια Αφρική. Η εν λόγω φωτογραφία προβλήθηκε ως ελληνική, και συγκεκριμένα, αθηναϊκή. Το κανάλι τιμωρήθηκε από το ΕΣΡ, με πρόστιμο 20.000 ευρώ.

