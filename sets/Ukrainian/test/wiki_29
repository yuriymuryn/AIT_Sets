Португа́лія () — держава на південному заході Європи. Офіційна назва — Португа́льська Респу́бліка (). Розташована в західній частині Піренейського півострова. Контролює Азорські острови і Мадейру в Атлантичному океані. На півночі та сході межує з Іспанією. На заході й півдні омивається водами океану. Площа — понад 92 тисячі км² (109-та країна за величиною в світі). За останнім переписом 2011 року населення країни становило понад 10,5 мільйонів осіб. Середня густота населення — 115 особи на км². Столиця — Лісабон. Основне населення — португальці. Офіційна мова — португальська. Панівна релігія — католицизм. Постала на теренах давньоримської провінції Лузітанія. Як держава існує з XI століття, від заснування Португальського графства. Найбільшого розквіту досягла в часи існування королівства Португалія (1139—1910). У XVI—XVII століттях була однією з наддержав Європи та світу. До ХІX століття мала великі колонії в Африці, Азії, Бразилії. Після повалення монархії існує у вигляді президентсько-парламентської республіки. Країна-член Європейського союзу (з 1986) і Шенгенської зони (1999). Член ООН, НАТО, ОЕСР, СПК. Основна валюта — євро. Національне свято — 10 червня, День Португалії.
Португалія розташована на південному заході Європи, на Піренейському півострові; включає Азорські острови та архіпелаг Мадейра в Атлантичному океані. Португалія — найзахідніша держава Європи. Межує лише з Іспанією. На заході і півдні омивається Атлантичним океаном.
Рельєф: гори на півночі, на півдні рівнини; річки Дору, Тежу, Саду, Гвадіана;
Острови Мадейра та Азорські — автономні регіони країни. Відстань від континентальної частини країни до Азорських островів — 1500 км, до Мадейри — 650 км. Залежна заморська територія — Макао в Східній Азії неподалік Гонконгу, 20 грудня 1999 року офіційно повернута Китаю, але протягом 50 років зберігатиме статус особливого регіону з власним урядом, законодавством та економікою.
Площа країни — 92 тис. км², з них 3,4 тис. км² займають острови.
У 1139 Португалія стала незалежним від Кастилії королівством. У 15 ст. Португалія була провідною морською державою Європи, а в наступному сторіччі першою з європейських країн створила величезну імперію із заморськими володіннями в Південній Америці, Африці, Індії і Ост-Індії. У 1910 в Португалії монархію було скинуто, а 25 квітня 1974 році відбулася Революція гвоздик, коли демократично налаштована військова хунта поклала кінець диктаторському режиму Нової держави, що існував з 1926 року. Прийнята в 1976 році конституція проголосила Португалію парламентською республікою.
В 1928-68 роках в Португалії була військова диктатура під керівництвом Антоніу де Олівейра Салазара. Її африканські колонії стали незалежними в 1975, у 1976 була прийнята нова конституція, що забезпечувала поворот до громадянського правління. Нова конституція була прийнята в 1982 році, у ній обмежуються права президента. У 1986 році Маріу Суареш був обраний першим за 60 років цивільним президентом. У тому ж році Португалія приєдналася до Європейського співтовариства.
У 1986 році Португалія приєдналася до Європейського економічного співтовариства (ЄЕС), що пізніше стало Європейським союзом (ЄС). У наступні роки економіка Португалії значно розвинулася в результаті структуризації та згуртованості фондів ЄЕС/ЄС та легкого доступу португальських компаній на зарубіжні ринки.
Останнє заморська територія Португалії, Макао, мирно передана Китайській Народній Республіці (КНР) в 1999 році відповідно до спільної декларації 1987 року, що встановила умови для передачі Макао від Португалії до КНР. У 2002 році незалежність Східного Тимору (Азія) була офіційно визнана Португалією після неповного процесу деколонізації, який був розпочатий у 1975 році після Революції гвоздик.
26 березня 1995 р. Португалія приступила до здійснення правил Шенгенської зони, виключаючи прикордонний контроль з іншими членами Шенгенської зони, одночасно зміцнюючи прикордонний контроль з державами, які не є членами Шенгену. У 1996 році країна стала одним із засновників Спільноти португаломовних країн з штаб-квартирою в Лісабоні. В 1999 році вона стала одним із засновників Євро і єврозони.
У 1998 році в країні було проведено всесвітню виставку Expo'98 (Лісабон), а у 2004 році — європейську першість з футболу.
Португалія — є парламентською республікою (з 1974 року). Президент Португальської Республіки обирається загальним голосуванням на 5 років. У січні 2016 року президентом Республіки обрано Марселу Ребелу ді Соза.
Уряд очолює прем'єр-міністр, який, як правило, є лідером, що переміг на парламентських виборах. Прем'єр-міністр формує склад свого кабінету. З 21 червня 2011 головою уряду є Педру Пасуш Коелью.
Парламент (Асамблея Республіки) обирається за партійними списками на 4 роки і є однопалатним. До складу парламенту входять 230 депутатів. Попередні парламентські вибори відбулися 5 червня 2011 року, на яких перемогла соціал-демократична партія, здобувши 38,68 % голосів.
Членство в міжнародних організаціях — Португалія є членом ООН, СОТ, МВФ, ВОЗ, НАТО, ЄС, Організації економічного співробітництва і розвитку.
Португалія — індустріально-аграрна країна. Основні галузі промисловості: текстильна та легка промисловість, деревообробна та паперова, металургійна, нафтопереробна, хімічна, гірнича, рибна, виноробство. У промисловості переважають великі підприємства транснаціональних і національних монополій, бл. 2/3 промислового потенціалу зосереджено на Атлантичному узбережжі країни. Розвинута нафтохімічна і гірничодобувна пром-сть. Транспорт: автомобільний, залізничний, морський, повітряний. Однак, за західноєвропейськими стандартами транспортна мережа розвинена недостатньо. Міжнародні аеропорти функціонують в Лісабоні, Порту, Фару, на Азорських о-вах і Мадейрі.
За даними [Index of Economic Freedom, The Heritage Foundation, U.S.A. 2001]:
Станом на 2017 рік Португалія поділяється на 2 автономні регіони (Азорські острови і Мадейра) та 18 округів. Регіони та округи поділяються на муніципалітети, які мають у своєму складі міста, містечка та парафії. Столиця країни — Лісабон. Райони Лісабона і Порту поділяються на квартали (bairros), квартали — на парафії (freguesias). Історичний поділ — провінції. 
Португалія, в тому числі архіпелаг Азорські острови і Мадейра налічує 10 529 255 мешканців, що являє собою щільність населення в 114 чоловік на квадратний кілометр. Офіційна мова, якою послуговується практично все населення країни — португальська.
Після 2000 року португальське населення зростає, але природний приріст населення ("народжуваність мінус смертність") скорочується, корінне населення країни старіє і немає швидкого поновлення поколінь. Крім того, середня тривалість життя зросла у чоловіків і жінок, що зіграло вирішальну роль у процесі старіння населення. А головним джерелом поповнення чисельності населення країни стає, в чергове, міграція, як колишніх мешканців метрополій (особливо, бразилійці), так й з інших країн світу ("особливо, з Східної Європи"). Це зростання чисельності населення найбільше відображається, здебільшого, в прибережних районах Сетубалу, Порту, Авейру і Браги та передмістях Лісабона.
Португалія вважається моноетнічною країною, населеною португальцями. Але водночас, це моноетнічність доволі особлива, оскільки за віки свого існування в силу числених історичних факторів португальському суспільству доводилося поповнювати свою чисельність різними народностями й племенами ("малими та значними групами"), здебільшого, асимілюючи їх в своєму етносі. Завдяки своєму територіальному розташуванні ("на Іберійському півострові") на переплетінні континентальних та суспільних процесів таке «поповнення» відбувалося доволі часто й різноманітним чином. Хоча на основі сучасних досліджень доведено, що головні генетичні особливості прадавніх португальців збігаються, за основними позиціями, з населенням сучасної Португалії. Як вважають, етнічні португальці походять від народів пізнього палеоліту, які, можливо, прибули до Піренейського півострова 35,000-40,000 років тому.
Подальшою етнічною складовою ставали постійні міграційні процеси, починаючи від доби енеоліту, бронзової і залізної доби до індо-європеїзації на Піренейському півострові ("в основному кельтська група — «celtização»"). Потім була латинізація, вторгнення німецьких племен, ісламістів мавритан, колонії юдеїв і рабів з Сахари, і всі вони також відобразилися на етнічному становищі в країні, але завдяки суспільній національній ("згодом назвуть «португальський націоналізм»") особливості всі ці впливи були поглинуті-асимільовані. Доволі важко перерахувати всі найбільш історично значущі етнічні групи, що вплинули на суспільство Португалії, адже то були культури: індоєвропейці прадавні іберійці та їхні нащадки; протокельти і кельти (лузітанці, галісійці, кельти…); були й фінікійці і карфагеняни, римляни, свеви, бури і вестготи, а також вандали й алани; деякі візантійські народи, бербери, араби та сакаліби (слов'янські раби); євреї сефарди. Усі ці племена-народності залишили свій слід португальцям, іноді сильніше, іноді тільки рудиментарно — поодинокими особливостями.
Саме в такому етнічному «котлі» була сформована португальська ідентичність та їх суспільство, на таких особливостях й сформувалася етнічна «моно-складова» Португалії, котра не тільки черпала, але й віддавала. Адже, протягом віків, володіючи обширними колоніями, що в десятки разів перевищували етнічну територію Португалії, доводилося й віддавати значну частину свого етнічного багажу, заради управління тими територіями. Тому єдиною етнічною видозміною вважається зворотна міграція населення колоній до метрополії. Але й надалі, португальське суспільство ("за старими етнічними звичаями") поглинає ці потоки, вважаючи їх й надалі португальцями. Хоча, наприкінці 20 століття, таки вдалося сформувати дві етнічні складові в Португалії, які визначаються — португальці від 90 % до 95 % і мігранти від 5 % до 10 % (бразильці, українці, кабовердці, ангольці…).
Португалія дуже добре ставиться до України. У країні дуже багато робітників-українців, які старанно працюють та швидко вивчають мову. В Португалії діють українські школи, зокрема школи «Родина», школа «Дивосвіт» при Спілці українців у Португалії, культурні організації, українські церкви. Приймаються закони для легалізації та визнання українських дипломів.
Спілка Українців у Португалії створена на добровільних засадах у червні 2003 року, є неприбутковою асоціацією українських імігрантів, національного рівня і зареєстрована у Міністерстві Юстиції Португалії від 10.09.2003. Дійсний член ACIDI, СКУ, ЄКУ, УВКР
Мета — захист прав та інтересів іммігрантів та їх нащадків що проживають, або перебувають на території Португалії.
Спілка здійснює свою діяльність у суворому дотриманні статуту, португальських законів і Міжнародної декларації прав людини.
При Спілці українців, на всій території Португалії, включаючи острів Мадейра, відкрито 14 осередків і 9 українських суботніх шкіл.
Португальська мова — офіційна мова держави. Вона належить романської групи індоєвропейських мов. Виникла на території Галісії в Іспанії та на Півночі Португалії. Вважається, морфологічно, галісійсько-португальським мовним підтипом романських мовних груп. Ще понад 2000 років тому мешканці тутешніх країв асимілювали та взяли до вжитку латинську мову, як основну для народів, що були під впливом Великої Римської імперії. В силу багатьох історичних та етнічних чинників на Іберійському півострові місцевим народам вдалося привнести до «латиниці» свої числені мовні особливості, тим самим сотворивши свої мовні ознаки. А в епоху Великих відкриттів, португальцям вдалося поширити свій вплив на числені народи та території світу, й тим самим поширити вплив своєї мови. У результаті чого, в даний час, португальська мова є також офіційною у Бразилії, Анголі, Мозамбіку, Кабо-Верде, Сан-Томе і Принсипі, Гвінеї-Бісау і Східному Тиморі та Макао. Звичайно, в цих країнах вживається не академічна португальська мова, адже вона також зазнала певного національно-мовного забарвлення тих територій.
Хоча вважається, що Португалія є мономовна країна, але в самій країні виокремлюють декілька мовних діалектів, якими послуговуються португальці в повсякденному вжитку ("в основному вони прив'язані до історичнио-територіальних меж в самій країні").
Окремішньо від португальської мови стоїть Мірандська мова, яка, по великому рахунку, є мовним діалектом леонісійської мовної групи (в Іспанії). Ця мова також визнається як регіональна мова в деяких муніципалітетах на північному сході Португалії, хоча офіційні цифри щодо її носіїв коливаються в межах 5000 осіб (тоді як неофіційно вважається що це понад 12 тисяч) що мешкають в регіоні Міранда-ду-Дору.
Оскільки в Португалії проходили числені іміграційні процеси, тому в країні є місця компактного проживання національних меншин, котрі з часом формують свої суспільно-общинні групи та культурно-мовні заклади, де послуговуються по-між собою мовами своїх народів. Таким чином в Португалії, нарівні з португальськими діалектами Бразілійським та кабо-вердським, виникли носії словянської мовної групи (зокрема, української мови). Також суттєвий вплив існує іспанської мови" (як мови сусіднього народу"), а також англійської мови ("мова бізнесу та академічних кіл").
Португалія є світською державою — «secular state» ("хоча ще до середини 19 століття так не вважалося"). Церква і держава офіційно розділені від часу португальської Першої республіки (1910–1926), а потім знову підтверджено це в Конституції Португалії 1976 року. Окрім Конституції, існують ще два найважливіших документи, що стосуються релігійної свободи — Закон про свободу віросповідання 2001 року та «Concordata» від 1940 року ("з поправками 1971 року") між Португалією та Святим Престолом.
Загалом, португальське суспільство є римо-католицьке — 84,5 % населення, а 2,2 % є послідовниками інших християнських конфесій. У країні є невеликі громади протестантів, мормонів, мусульман, індуїстів, сикхів, православних, бахаїстів, буддистів та гебреїв. Загалом цифри прихильників різних віровчень становлять ("в дужках неофіційні дані"):
В Португалії є військовий ординаріат і 20 діоцезій, згруповані вони у 3 церковні метрополії: Лісабонський патріархат, Бразька та Еворська архідіоцезії. Незважаючи на зниження релігійності в молодшого і міського населення, католицька релігія, як і раніше знакова для португальців, укорінившись в їх традиціях і культурі. Більшість мешканців країни й надалі декларують відданість своїм традиціям та звичаям, а тому й своїй церкві, а ця відданість виражається, окрім побутових моментів ("найменням своїх дітей в честь святих"), щоденних молитов до святочної ходи, фестивалів і паломництва. Вони почитають свого святого «Санто-Антоніо-де-Lisboa», в простонароді Св. Антонія Лісабонського, а з 1917 року по всій країні поширився культ Божої Матері в Фатімі.
Загалом всі релігійні питання в країні регламентуються на основі «Concordata» між Португалією та Святим Престолом і «Законом про свободу віросповідання», який встановлює принципи, індивідуальних та колективних прав, статусу церков і релігійних громад країни та діяння «Комісії з питань свободи віросповідання», форм співпраці між державою і релігійних громад, а також застереження щодо впровадження Закону зі сторони католицької церкви ("вважається що то є певний протекціонізм для римо-католицької церкви"). Особливістю португальського суспільства є наявність в установах початкових і середніх державних шкіл, дисциплін римо-католицького релігійного й морального виховання дітей, які є обов'язковими в усій країні. Зареєстровані релігійні громади можуть просити дозвіл на викладання цього курсу згідно зі своїми традиціями, але для цього потрібна мінімальна кількість слухачів, тоді як для католицької церкви ця вимога не виникає.
З усіх видів спорту найпопулярніший в країні футбол. Зимові види спорту розвинені слабко. В історії участі країни в Олімпійських іграх медалі завойовували лише в Літніх Олімпіадах. Перша медаль отримана в 1924, її отримала команда в кінному спорті. Перший Олімпійський чемпіон у Португалії був лише в 1984, коли Карлуш Лопеш завоював медаль в чоловічому марафоні.
В Португалії окрім футболу, багато інших професійних або напівпрофесійних спортовців, зорганізовані в спортивні клуби чи індивідуально, кожного сезону проводять спортивні змагання з таких видів, як: баскетбол, плавання, легка атлетика, теніс, художня гімнастика, міні-футбол, хокей на траві, гандбол, волейбол і регбі та інших, менш популярних, видів спорту. Країна розташована в середноземноморській кліматичній зоні і має досконалу спортивну та транспортну інфраструктури, тому доволі часто приймає на своїй території різноманітні світові та Європейські спортивні змагання. З національних видів спорту, що притаманні саме португальцям, залишилося їхнє оригінальне бойове мистецтво — Жоґу ду Пау ("Jogo do Pau"), в якому бійці використовують палиці, щоб впоратися з одним або декількома супротивниками і яке культувується, здебільшого, на півночі країни.

