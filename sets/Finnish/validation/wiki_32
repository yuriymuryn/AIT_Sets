Arto Tapio Paasilinna (s. 20. huhtikuuta 1942 Kittilä) on suomalainen humoristikirjailija, jonka teoksia on käännetty useille eri kielille.
Paasilinnan vanhemmat ovat poliisikonstaapeli, asioitsija Väinö Paasilinna (ent. Gullstén) ja emäntä Hilda Maria (Maija) o.s. Niva. Hänen veljiään ovat kirjailijat Erno, Mauri ja Reino Paasilinna. Paasilinna on ollut vuodesta 1972 naimisissa Terttu Annikki Paasilinnan (o.s. Kasper) kanssa. Hänellä on kaksi poikaa aiemmasta avioliitosta (1963–1967) Hilkka Onervan Nousun kanssa. Vanhin poika Petteri Paasilinna on kustannusosakeyhtiö Paasilinnan toimitusjohtaja.
Paasilinna opiskeli Lapin kansankorkeakoulussa vuosina 1962–1963. Hän työskenteli 1960- ja 1970-luvulla toimittajan tehtävissä useissa lehdissä. Hän aloitti "Lapin Kansan" toimitusharjoittelijana vuonna 1963. Vuosina 1963–1964 Paasilinna oli "Warkauden lehden" uutistoimittaja, 1964–1965 "Koillissanomien" toimitussihteeri, 1965–1966 "Kainuun Sanomien" erikoistoimittaja, 1966–1968 "Pohjolan Työn" päätoimittaja, 1968–1970 "Apu"-lehden toimittaja ja vuosina 1964–1968 ja 1970–1974 "Suomen Kuvalehden" vakituinen avustaja. Vuosina 1973–1974 hän oli "Nuoren Voiman" ja vuosina 1974–1975 "Viikkosanomien" päätoimittaja. Paasilinna toimi Avun kolumnistina vuodet 1975–1988 ja teki 1970-luvulta alkaen lehtiartikkeleiden ja pakinoiden lisäksi myös radio- ja televisiotyötä.
Paasilinna julkaisi ensimmäisen kirjansa "Karhunkaataja Ikä-Alpi" vuonna 1964 ja ensimmäisen romaaninsa "Operaatio Finlandia" 1972. Vapaaksi kirjailijaksi hän ryhtyi vuonna 1975.
Suomalaisen Kirjallisuuden Seuran ja Kirjallisuuden vientikeskus Filin tilastojen mukaan Arto Paasilinnan käännetyimmät teokset olivat "Jäniksen vuosi" (käännetty 26 kielelle) ja "Ulvova mylläri" (24 kielelle). Kaikkiaan Paasilinnan kirjoja oli Filin mukaan käännetty 35 kielelle. Teoksia on filmattu sekä Suomessa että Ranskassa "Jäniksen vuosi" ja "Ulvova mylläri", Saksassa "Suloinen myrkynkeittäjä". Suomessa on tehty elokuviksi myös Ere Kokkosen ohjaamina "Elämä lyhyt, Rytkönen pitkä", "Hurmaava joukkoitsemurha" ja "Kymmenen riivinrautaa" sekä televisiosarjaksi "Suloinen myrkynkeittäjä". Muita elokuvia ovat Hannu Kahakorven ohjaama "Onnellinen mies" ja Jouko Suikkarin ohjaus "Hirtettyjen kettujen metsä". Paasilinnan kirjoista on myös Suomessa tehty kymmeniä näytelmiä sekä ammatti- että harrastajanäyttämöille. Painettuja romaaneja Suomessa ja ulkomailla on arviolta 4–6 miljoonaa nidettä.
Paasilinnan teoksista on elokuva- ja näytelmäsovituksien lisäksi tehty myös sarjakuvasovituksia. Hannu Lukkarinen on piirtänyt kaksi sarjakuvateosta, jotka perustuvat Paasilinnan romaaneihin. Vuonna 2002 ilmestyi "Ronkoteus"-sarjakuva, joka perustuu Paasilinnan romaaniin "Lentävä kirvesmies". "Karvainen kamaripalvelija" ilmestyi vuonna 2006 ja se perustuu "Rovasti Huuskosen petomainen miespalvelija" -romaaniin.
Ranskalaisen L'Express-lehden kriitikko on verrannut Arto Paasilinnaa Marcel Ayméhen.
Maaliskuussa 2009 Paasilinna tuomittiin liikenneturvallisuuden vaarantamisesta, vamman tuottamuksesta ja liikennepaosta 80 päiväsakkoon sekä maksamaan korvauksia hänen kolaroituaan toisen auton kanssa moottoritiellä. Paasilinna ajoi kiellettyyn ajosuuntaan. Myöhemmin samana vuonna Paasilinna määrättiin väliaikaiseen ajokieltoon hänen kuljetettuaan autoa lääkkeiden vaikutuksen alaisena Espoossa.
Lokakuussa 2009 Arto Paasilinna sai aivoinfarktin ja samalla aivoverenvuodon ja huhtikuussa 2010 hänet siirrettiin hoitokotiin. Maaliskuussa 2011 Paasilinnan uutisoitiin käyneen taidenäyttelyssä ja voinnin olevan kohentunut. Entiselleen Paasilinnan ei kuitenkaan enää odoteta palaavan; Petteri Paasilinna uskoi syyskuussa 2011 Iltalehdelle antamassaan haastattelussa, että hänen isänsä joutuu viettämään loppuelämänsä hoitokodissa. Paasilinna on asunut sairaalahoidon jälkeen espoolaisessa Kanervakodissa, joka on tarkoitettu ikääntyneille muistisairaille potilaille. MTV3 uutisoi huhtikuussa 2010, että Paasilinnan edunvalvojaksi on määrätty hänen vanhin poikansa Petteri Paasilinna, koska Arto Paasilinna ei ole oikeuden päätöksen mukaan toipunut siihen kuntoon, että pystyisi itse valvomaan etujaan tai huolehtimaan taloudellisista asioistaan. MTV3:n Viihdeuutiset kertoi huhtikuussa 2012, että Arto Paasilinnan toipuminen vakavasta aivoinfarktista on edennyt niin hyvin, että hän on pystynyt jälleen kirjoittamaan ja on tehnyt jo 80-sivuisen luonnoksen uudesta kirjastaan hoitokodissa.
35 romaania lokakuussa 2009:
Listassa ovat elokuvat ja tv-sarjat, jotka pohjautuvat Arto Paasilinnan romaaneihin. Lisäksi itse kirjailijasta on tehty dokumentteja, jotka eivät ole tässä listassa.
Radioteatteri esittää vuonna 2012 Arto Paasilinnan 70-vuotissyntymäpäivän kunniaksi kuunnelmasovitukset teoksista "Onnellinen mies" ja "Operaatio Finlandia". Kuunnelmasovitusten lisäksi on Paasilinnan tuotannosta luettu äänikirjoiksi muun muassa seuraavat teokset:

Aino Alina Räsänen (o.s. Heikkinen; 23. lokakuuta 1910 Nakkila – 14. syyskuuta 1995 Siilinjärvi) oli suomalainen kirjailija. 
Räsäsen 1940-luvulta 1970-luvun lopulle kirjoittamista Helena-kirjoista on otettu toistakymmentä painosta, sarjan ensimmäisestä romaanista "Soita minulle, Helena" peräti 26 painosta. Sarjan 12 romaania painettiin yhteensä yli miljoona kappaletta.
Räsänen kirjoitti kirjojen lisäksi myös lehtikirjoituksia ja pakinoita. Varsinaiselta ammatiltaan hän oli opettaja. Hän kävi keskikoulun, valmistui Jyväskylän seminaarista vuonna 1931 ja toimi opettajana vuoteen 1941 asti. Hän oli vuodesta 1934 naimisissa maanviljelijä Toivo Räsäsen kanssa ja asui suurimman osan elämästään Maaningalla.

